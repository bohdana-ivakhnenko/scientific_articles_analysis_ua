Українське мовознавство. №1(48)/2018


УДК 811.161.2’38

Олена Лаврінець, канд. філол. наук, доц.
НаУКМА, Київ

СТРУКТУРНО-СЕМАНТИЧНА СПЕЦИФІКА 
ТА ДИНАМІКА ФУНКЦІЮВАННЯ 
ПАСИВНИХ КОНСТРУКЦІЙ У СУЧАСНОМУ
АДМІНІСТРАТИВНО-КАНЦЕЛЯРСЬКОМУ ПІДСТИЛІ

   Визначено обсяг парадигми пасиву та ієрархію її складників, мовні й поза- 
мовні чинники поширення, а подекуди й домінування пасивних конструкцій над 
активними в сучасних зразках документів. Проаналізовано випадки вмотиво- 
ваного / невмотивованого вживання пасивних конструкцій як однієї з визнача- 
льних рис українського ділового синтаксису. З’ясовано структурно-семан- 
тичну специфіку пасивних конструкцій, простежено динаміку їхнього функці- 
онування в адміністративно-канцелярському підстилі сучасної української 
мови. Матеріалом для дослідження слугували навчальні посібники та довідни- 
ки з офіційно-ділового мовлення, датовані першими десятиліттями ХХІ ст.
   Ключові слова: адміністративно-канцелярський підстиль, пасивна 
конструкція, активна конструкція, парадигма пасиву, пасивні дієслова на
-ся, предикативні форми на -но, -то, предикативні дієприкметники на
-ний, -тий, структура, семантика, динаміка.

   Довгочасне формування української літературної мови під впли- 
вом норм російської літературної мови зумовило одну з рис україн- 
ського книжного синтаксису – пасивні конструкції, питання визна- 
чення статусу яких у системі української мови й досі не втрачає своєї 
актуальності. Це дискусійне питання активно порушували у своїх 
працях мовознавці 20–30-х рр. ХХ ст. (О. Курило, М. Гладкий, М. Су- 
лима, О. Синявський, С. Смеречинський, С. Дложевський та інші) і 
намагаються вирішити сучасні лінгвісти (Н. Непийвода, К. Городен- 
ська, С. Караванський, О. Сербенська, С. Харченко й ін.). Після здо- 
буття Україною незалежності науковці взялися за справу відновлен- 
ня національної ідентичності на всіх мовних рівнях, у тому числі й 
синтаксичному, який вважали наднаціональним. Однак більшої ува- 
ги приділено синтаксичним нормам наукового стилю та наближен-

ню їх до норм живої народної мови, типовою ознакою якої є актив- 
ний характер синтаксичних конструкцій. Віддаленість синтаксичних 
норм інших книжних стилів, зокрема й офіційно-ділового, від зага- 
льнонародної мови лишилися переважно поза увагою мовознавців.
   Як визначальна риса українського ділового синтаксису пасивні 
конструкції поширені в більшості сучасних фахових видань із офіцій- 
но-ділового мовлення, а подекуди й домінують над активними кон- 
струкціями. Вирішення проблеми “ідеального” співвідношення акти- 
вних і пасивних конструкцій і вмотивованого вживання в книжному 
мовленні пасивних конструкцій із урахуванням їхньої структурно- 
семантичної специфіки сприятиме поверненню національної самобут- 
ності українській мові, зокрема, продовженню народних традицій у 
використанні органічних для неї синтаксичних конструкцій.
   Метою пропонованої розвідки постало з’ясувати структурно- 
семантичну специфіку пасивних конструкцій, простежити дина- 
міку їхнього функціювання в адміністративно-канцелярському 
підстилі сучасної української мови. Матеріалом для дослідження 
слугували навчальні посібники й довідники з офіційно-ділового 
мовлення, датовані першими десятиліттями ХХІ ст.
   До парадигми пасиву традиційно включено конструкції з діє- 
словами на -ся, предикативними формами на -но, -то та предика- 
тивними дієприкметниками на -ний, -тий. У новітніх дослідженнях 
із неї вилучено конструкції з дієсловами на -ся [Городенська 2004 : 
243; Городенська 2017 : 445–446], унаслідок чого вони опинилися 
на крайній периферії синтаксичної системи української мови. Од- 
нак в останні десятиліття активне вживання цих конструкцій в 
українській літературній мові, зокрема й канцелярсько-діловому 
мовленні, засвідчує їхній поступовий перехід із крайньої периферії 
до ядра синтаксичної системи української мови.
   Дво- та трикомпонентні пасивні конструкції з дієсловами на - 
ся виражають позачасовість, постійність і поширені переважно в 
організаційних документах (положення, статут, інструкція, пра- 
вила), документах із господарсько-договірної діяльності та кад- 
рово-контрактних питань (договір, контракт, угода). Напр.: 
Оплата виконується не пізніше… (Бибик, 68; УД, 69; СД, 97); 
Працівникам надається щорічна відпустка тривалістю… / 
Щорічні відпустки надаються працівникам відповідно до… 
(Глущик, 275; Діденко, 225; Данюк, 204; Палеха, 236; Пашутин-
ський, 24); Загальна сума продукції встановлюється в розмі- 
рі… (Потелло, 214); Товари доставляються Продавцем (Бибик, 
249; УД, 372; СД, 392); Звіт / Акт підписується керівником / 
Сторонами (Бибик, 268; Глущик, 286; Собчук, 107; СД, 194; 
УД, 140; Пашутинський, 173); Технічний паспорт видається 
бюро технічної інвентаризації (Бибик, 267; СД, 409) тощо.
   Деякі дієслова на -ся, зокрема видаватися (надаватися, переда- 
ватися, подаватися), визначатися, виконуватися, використовува- 
тися, виплачуватися (оплачуватися, сплачуватися), вирішуватися, 
відшкодовуватися, встановлюватися, здійснюватися, перерахову- 
ватися, підписуватися, постачатися, прийматися, провадитися, 
проводитися, складатися, створюватися, стягуватися, у сучас- 
них зразках документів функціонують у дво- та трикомпонентних 
конструкціях. Напр.: Спірні питання вирішуються відповідно до 
чинного законодавства / шляхом переговорів (Бибик, 127; Глущик, 
268; Діденко, 262; СД, 87) – Спори вирішуються Арбітражним 
судом / Суперечності вирішуватимуться судовими органами 
(Бибик, 271; СД, 412; Паламар, 99; Потелло, 220); Належні суми 
перераховуються на розрахунковий рахунок / Кошти перерахо- 
вуються до державного бюджету (Бибик, 145; Волкотруб, 144; 
СД, 196) – Орендна плата перераховується на рахунок Орендо- 
давця Орендарем у строк до… (Мина, 124); Вартість матеріаль- 
них цінностей стягується за чинними цінами (Бибик, 138; СД, 
191) – Відповідна сума стягується з працівника підприємством у 
встановленому чинним законодавством порядку (Пашутинський, 
154) тощо. За нашим спостереженням, переважають двокомпонен- 
тні конструкції з огляду на їхній узагальнений зміст: нульова пози- 
ція діяча зумовлена акцентуванням уваги лише на дії.
   Менш поширені конструкції з дієсловами на -ся в розпорядчих 
(постанова, розпорядження, наказ), довідково-інформаційних (акт, 
довідка, записка, звіт, оголошення, службовий лист) документах, 
документах з особового складу (заява, доручення, посвідка про 
відрядження) і господарсько-претензійної діяльності (претензійний 
лист, позовна заява). Напр.: Контроль за виконанням наказу по- 
кладається на… (Потелло, 183); Особа відряджається в… (Пала- 
мар, 215; УД, 97; СД, 158); Оголошення / Претензії / Документи 
приймаються… (Потелло, 181; Бибик, 42; Паламар, 200); Ваша 
претензія задовольняється повністю / частково (Бибик, 211;
Потелло, 236; СД, 316); Контракт розривається мною достро- 
ково (СД, 81; УД, 62); Рішення приймається Кабінетом Мініст- 
рів України (Глущик, 326) тощо.
   Домінування конструкцій із дієсловами на -ся над активними 
конструкціями й іншими типами пасивних конструкцій у зразках 
документів більшості аналізованих джерел відбувається інколи 
через те, що фахівці свідомо віддають перевагу цим реченнєвим 
структурам як визначальній синтаксичній рисі ділового мовлення 
[Паламар : 226; Потелло : 166], але зазвичай через те, що не розме- 
жовують синтаксичні відмінності української і російської літерату- 
рних мов. Як наслідок, конструкції з дієсловами на -ся функціону- 
ють у сучасних зразках документів паралельно з активними 
конструкціями (односкладними та двоскладними реченнями). Напр.: 
Особи… приймаються без екзаменів до державних вищих закладів 
освіти за результатами співбесіди (Глущик, 169) – На навчання за 
освітньо-кваліфікаційними рівнями “спеціаліст” або “магістр” 
приймають осіб… (Шевчук, 48); Особова справа зберігається 
нарівні з секретними документами (Палеха, 358) – Особову справу 
зберігають нарівні з документами для службового користування 
(Діденко, 353); Дія гарантії припиняється після… (Бибик, 54; УД, 
53; Шевчук, 115) / Контракт припиняється після… (Волкотруб, 
147; Пашутинський, 74) – Контракт припиняє дію (Глущик, 276); 
Секретар підрозділу призначається і звільняється керівником 
адміністративного департаменту (Гордієнко, 274) / Начальник 
відділу призначається та звільняється з посади директором 
(Палеха, 59) – Секретаря приймає на роботу і звільняє з роботи 
генеральний директор (Діденко, 217) тощо.
   У деяких джерелах паралельне вживання активних і пасив- 
них конструкцій у тому самому тексті документа відбувається, 
на нашу думку, через визначену фахівцями синонімію цих ре- 
ченнєвих структур [Практикум : 249] і для уникнення структур- 
ної тавтології. Напр.: Вартість правки відшкодовується Авто- 
ром повністю. <…> Автор відшкодовує Видавництву збитки, 
завдані оплатою простого поліграфічного підприємства (Би- 
бик, 255; СД, 396); Державні стандарти освіти затверджу- 
ються Кабінетом Міністрів України. <…> Зразки документів 
про здобуття освіти і певної кваліфікації та порядок їх видачі 
затверджує Кабінет Міністрів України (Глущик, 298–299);

Виконавець подає свої пропозиції… <…> Пропозиція подається 
Виконавцем. <…> Пропозиції подаються в запечатаних конвер- 
тах (Бибик, 107–109); Добові виплачують в іноземній валюті у 
сумі… <…> Добові витрати відшкодовуються в іноземній ва- 
люті у сумі (Пашутинський, 147, 151) тощо.
   Конструкції з пасивними дієсловами на -ся мають тривалу історію 
використання, проте вони є наслідком перебування офіційно-ділового 
стилю української мови під упливом синтаксичних норм російської 
літературної мови. У деяких фахових виданнях ці конструкції квалі- 
фікують як такі реченнєві структурами, що не відповідають синтак- 
сичним нормам сучасної української літературної мови, а для встано- 
влення її національної ідентичності радять віддавати перевагу 
органічним для неї активним конструкціям [Погиба : 206; Комова : 
118]. У зразках документів цих фахових видань загалом дотримано 
рекомендації, проте конструкції з дієсловами на -ся поодиноко трап- 
ляються. Напр.: Місце та спосіб нанесення знака відповідності ви- 
значається виробником продукції; Використання науково-технічної 
продукції здійснюється замовником або іншими організаціями; За- 
мовлені книги надсилаються…; Перелік посад / Протокол суперечно- 
стей / Список учасників / Акт додається; Працівник приймається на 
роботу (Погиба, 22, 67, 86, 90, 97, 131, 136, 161). Причому до деяких 
конструкцій із дієсловами на -ся паралельно вжито активні конструк- 
ції: На Ваше прохання надсилаємо…; До листа додаємо... / До заяви 
додаю… (Погиба, 98, 100, 128).
   В адміністративно-канцелярському мовленні вершинне місце 
мають посісти активні конструкції, оскільки їх уживання не супе- 
речить синтаксичним нормам української літературної мови, 
сформованої на народнорозмовній мові. Активні конструкції теж 
можуть виражати позачасовість, притаманну переважній більшо- 
сті конструкцій із дієсловами на -ся. Однак уживання активних 
конструкцій має бути вмотивованим: двоскладні речення – якщо 
важливо назвати конкретного виконавця [Потелло : 155; Глущик : 
72; Сучасне : 12; Шевчук : 34; Мина : 28], а односкладні – для 
вираження неозначеності особи, близької до безособовості.
   Основним засобом вираження безособовості та результатив- 
ності є конструкції з предикативними формами на -но, -то. Як 
самобутнє семантико-граматичне явище української мови ці 
конструкції, виявлені вже на ранніх етапах її розвитку в
пам’ятках різних стилів і жанрів, зокрема в діловому стилі від 
ХІV ст. [Арполенко : 278; Пугач : 3], є природними і для синтак- 
сису сучасного офіційно-ділового стилю та його підстилів, про- 
те за поширеністю в сучасних зразках документів належать до 
периферії парадигми пасиву. Автори лише кількох фахових ви- 
дань із офіційно-ділового мовлення свідомо віддають перевагу 
конструкціям із дієслівними формами на -но, -то як органічним 
для української мови реченнєвим структурам [Комова : 121; 
Погиба : 206], зокрема для надання фактові більшого значення: 
Серйозні порушення виявлено… [Бибик : 28; Сучасне : 39].
Двокомпонентні конструкції з предикативними формами на
-но, -то поширені в різних типах документів, у яких зосереджено 
увагу на завершенні дії та її результаті, а не на виконавцеві. Напр.: 
Кредит (не) погашено; Договір виконано; Лист відправлено; Картку 
закрито; Захід заплановано; Запит прийнято; Вартість включено; 
Продукцію реалізовано; Зміст статей роз’яснено; Будинок підклю- 
чено; Ціни зазначено; Роботу припинено тощо. Дуже часто в сучас- 
них зразках документів більшості аналізованих посібників ужито 
трикомпонентні конструкції, побудовані за структурною схемою 
“предикативна форма на -но, -то + знах. відм. об’єкта дії + орудн. 
відм. суб’єкта дії”. Напр.: Усі цінності комісією перевірено і внесено 
до опису (Глущик, 251); Статут зареєстровано Державною адмі- 
ністрацією (Діденко, 188); Посвідчення про відрядження видано 
Інститутом… (Практикум, 34); Довіреність / Заповіт / Договір 
підписано громадянином / Сторонами у моїй присутності (Бибик, 
77, 79, 273; СД, 112, 122; Погиба, 148; УД, 82); Фактично тари Ва- 
ми повернено / не повернено в кількості… (Бибик, 209; Потелло, 
235; УД, 279; СД, 314); Рахунок оплачено нами повністю (Хомен- 
ко, 59) тощо. Щодо нормативності таких конструкцій в українській 
літературній мові в цілому й адміністративно-канцелярському мов- 
ленні зокрема думки авторів аналізованих видань не збігаються: одні 
вживання орудного суб’єкта дії вважають можливим [Практикум : 
245; Сучасне : 157], інші – помилковим [Комова : 119–120].
   За нашим спостереженням, часті випадки паралельного функ- 
ціювання трикомпонентних конструкцій із предикативними фор- 
мами на -но, -то та двоскладних речень у формі активу як синоні- 
мічних варіантів, причому в тексті того самого документа, укотре
засвідчують, що фахівці не розмежовують значеннєву та структур- 
ну специфіку активних і пасивних конструкцій. Напр.: Я отримав 
від завідувача складу… – Мною отримано від завідувачки бібліо- 
теки… (Шевчук, 238, 239); Колективом педагогів і майстрів було 
проведено такі заходи... – Усі керівники проводили... (Погиба, 76; 
Практикум, 27); Акт складено комісією у складі: Голова… Члени 
комісії… (Бибик, 34; Хоменко, 48) / Акт складено: Головним бух- 
галтером… Завідувачем каси… (Паламар, 245) – Ми, що нижче 
підписалися, склали цей акт у тому, що… (Бибик, 17) / Комісія у 
складі: Завідувач сховища… Експерт… Завідувач каси… склали 
цей акт про… (Паламар, 244; Хоменко, 49) тощо.
   Попри те, що орудний суб’єкта дії традиційно вважають книж- 
ним явищем і найвиразнішою ознакою пасивності, дотримуємося 
думки, що його вживання з предикативними формами на -но, -то 
не властиве українській мові й позначене впливом російської мови, 
яка успадкувала пасивні конструкції з орудним дійової особи від 
церковнослов’янської мови. Основне призначення речень із преди- 
кативними формами на -но, -то, як і інших типів пасивних конс- 
трукцій, – зосередити увагу на завершенні дії та її результаті, а не 
на виконавцеві дії [Городенська 2001 : 13; Півторак : 53; 
Плющ : 119–120]. Речення з предикативними формами на -но, -то 
у складі пасивних конструкцій є “завершальною ланкою в процесі 
повної формально-граматичної нейтралізації суб’єкта дії, тому що 
в структурі цих незмінних предикативних форм немає будь-яких 
граматичних афіксів, які б характеризували особу діяча” [Городен- 
ська 2001 : 13]. Пор.: Комісія провела інвентаризацію й оцінку 
обігових коштів (Мина, 129) → Комісією проведена інвентариза- 
ція… → Проведена інвентаризація… → Проведено інвентариза- 
цію… Крім того, орудному відмінку зі значенням суб’єкта дії в 
українській мові притаманна семантична та формальна периферій- 
ність, що є наслідком трансформації трикомпонентної активної 
конструкції на двокомпонентну пасивну. У такому випадку потріб- 
но говорити не про синонімію вихідної та похідної конструкцій, а 
про їх однобічний трансформаційний зв’язок, оскільки в них різна 
кількість константних компонентів [Синявський : 8]. Перехід акти- 
вної конструкції в пасивну “спрямований не стільки на створення 
суб’єктної позиції орудного відмінка, скільки на перетворення 
предиката дії на предикат стану, а суб’єкта дії на суб’єкт стану”
[Вихованець : 65]. Дія в конструкціях із предикативними формами 
на -но, -то лише співвідносна з поняттям “хтось зробив”, але на- 
звати діяча неможливо або немає в цьому потреби.
   Потребу назвати діяча та акцентувати на ньому увагу реалі- 
зують рідко вживані в сучасних зразках документів активні 
конструкції – двоскладні речення, що репрезентують національ- 
ну специфіку синтаксису української мови. Напр.: Наша фірма 
розпочала продаж зарубіжних марок автомобілів (Шевчук, 
92); Комісія перевірила роботу розрахункової частини (Потел- 
ло, 201); Держкомнацміграції прийняв рішення... (Погиба, 43); 
Завод оформив протокол (Погиба, 90); Нарада схвалила заходи 
щодо профілактики… (Волкотруб, 146); Ви вчасно не оплатили 
кілька рахунків (Бибик, 331); Методична комісія розглянула 
третю редакцію Державного стандарту (Комова, 200); Доку- 
менти на оформлення відкриття та здійснення операції за ра- 
хунком перевірив головний бухгалтер (УД, 326) тощо. Вказівку 
на діяча, відсуненого на другий план, містять поширені в канце- 
лярсько-діловому мовленні конструкції з компонентами: Вида- 
но… / Дозволено… / Засвідчено… / Затверджено… / Одержа- 
но... / Перевірено… / Передано… / Погоджено / Прийнято… 
(посада особи, яка видала / дозволила / засвідчила / затвердила / 
одержала / перевірила / передала / погодила / прийняла; підпис; 
ПІБ) (Гордієнко; Комова; Бибик; Мина; Пашутинський; СД).
   Загалом поширеність безособових речень із дієслівними фор- 
мами на -но, -то у зразках документів протягом досліджуваного 
періоду має неоднаковий характер. Це зумовлено не лише тим, 
що ці конструкції свідомо обрано в небагатьох виданнях із адмі- 
ністративно-канцелярського мовлення, а й тим, що у вираженні 
результативності дії вони “конкурують” із конструкціями з пре- 
дикативними дієприкметниками на -ний, -тий. Напр.: У вартість 
навчання Студента в Університеті включено користування біб- 
ліотечним фондом. У вартість навчання Студента в Універси- 
теті не включені витрати на проведення додаткових практик 
(СД, 86); Квартира обладнана балконом (терасою). Будинок під- 
ключено до телефонної мережі та обладнано водопостачанням 
(Бибик, 289; СД, 426); Характеристика квартири вказана в акті 
здачі квартири. <…> Характеристику квартири викладено в 
акті здавання квартири (Бибик, 274, 280) тощо.
   Пасивні конструкції з предикативними дієприкметниками на - 
ний, -тий та безособовими формами на -но, -то є мовними проява- 
ми синонімічного семантико-синтаксичного відношення, засвідче- 
ного їхнім частим паралельним уживанням у сучасному адмініст- 
ративно-канцелярському мовленні. Напр.: Догана оголошена / 
Страйк оголошено; Документ виданий, вилучений, зареєстрова- 
ний, засвідчений, затверджений, змінений, направлений, підписа- 
ний, поданий, посвідчений, складений, ухвалений / видано, вилучено, 
зареєстровано, засвідчено, затверджено, змінено, направлено, 
підписано, подано, посвідчено, складено, ухвалено; Питання вирі- 
шене / вирішено; Товариство створене / створено; Об’єкт прода- 
ний / продано; Твір створений / створено; Правила розроблені / 
розроблено; Договір може бути змінений, продовжений, розірва- 
ний / може бути змінено, продовжено, розірвано; Дієздатність 
особи перевірена / перевірено; Збитки завдані / Збитків завдано; 
Шкода заподіяна / Шкоду заподіяно; Сума переказана / Суму пе- 
реказано; Особа зарахована, прийнята на посаду, призначена, пе- 
реведена, звільнена, встановлена / Особу зараховано, прийнято на 
посаду, призначено, переведено, звільнено, встановлено тощо.
   На думку фахівців, для уникнення гостроти стосунків із парт- 
нером замість активної конструкції варто вживати пасивну. 
Проте в одних джерелах конструкцію Ви не висловили своїх 
пропозицій (пор. ще: Ви не відповіли на лист-запит) замінено 
Вами ще не висловлені пропозиції (Потелло, 154; СД, 12; Шев- 
чук, 34) (пор. ще: Вами ще не дана відповідь на лист-запит 
(Глущик, 71; Данюк, 21)), а в інших – Вами ще не висловлено 
пропозицій (Мина, 28). На нашу думку, цієї мети можна досягти 
лише за допомогою конструкцій із предикативними формами на
-но, -то, у яких дія лише співвідносна з неозначеним діячем 
“хтось”. Напр.: Ваш борг не погашено (Глущик, 166); Ваш борг 
не лише не погашено, але він продовжує зростати (УД, 506); У 
вашій пропозиції не згадано про жодні гарантії (Шевчук, 89).
   Уживання дво- та трикомпонентних конструкцій із предикативни- 
ми дієприкметниками нівелює національну синтаксичну самобутність 
української мови – зосередження предикативності в дієслові. Напр.: За 
станом на… всі розрахунки здійснені (Потелло, 201); Інструкція роз- 
роблена з метою… (Практикум, 9) / Ці правила розроблені відповідно
до… (Пашутинський, 20); Потрібні Вам товари вже продані за по- 
передніми замовленнями на поточний місяць (Глущик, 188); Жодне 
звернення мешканців до ЖЕКу не зафіксоване в книзі диспетчера 
(Волкотруб, 145); Описи справ постійного зберігання за… роки за- 
тверджені, і з особового складу погоджені з ЕПК… (Гордієнко, 154; 
Комова, 14); Комісією з приватизації державного майна визначена 
оціночна вартість майна… (Погиба, 34; Практикум, 13); Рішення 
прийняте загальними зборами акціонерів (Бибик, 42); Цей твір 
створений мною особисто (Бибик, 257; СД, 400; УД, 383) тощо.
   Нівелюють національну самобутність українського синтаксису та- 
кож складні для осягнення змісту конструкції з пасивними дієприк- 
метниками, один із яких функціює як означення, а другий – як при- 
судок. Напр.: Зазначені норми закріплені в Типових правилах 
внутрішнього розпорядку (Пашутинський, 9); Одержані пачки пе- 
ред знищенням перевірені за накладками та корінцями й упаковані у 
мішки в установленому порядку (Паламар, 243); Розрахунки за ви- 
конані роботи будуть проведені КСП “Хотівський” (Практикум, 
29) тощо. Натомість у сучасних зразках документів трапляються 
речення з різним морфологічним вираженням означення та головно- 
го члена у формі присудка, що полегшує розуміння змісту вислов- 
леного. Напр.: В поставленій партії товару, оплаченої нами за Ва- 
шим рахунком №..., виявлено дефекти виробничого характеру 
(Погиба, 100); Ціни на товари, продані за цим Контрактом, зазна- 
чено в додатку… до цього Контракту (Бибик, 231; УД, 348) тощо.
   Між реченнями з предикативними дієприкметниками на -ний, -тий 
як вихідними конструкціями та реченнями з безособовими формами 
на -но, -то як похідними конструкціями існує однобічний трансфор- 
маційний зв’язок, що засвідчує їх змістову відмінність і неможливість 
заміни одних речень іншими без зміни їхньої семантики1. У реченнях 
із предикативними дієприкметниками на -ний, -тий увагу акцентова- 
но на суб’єкті-підметі і дію подано в транспозиційному атрибутивно- 
му плані, а в реченнях із предикативними формами на -но, -то на пер- 
ший план висунуто результативну дію, співвідносну з поняттям 
“хтось зробив”. Пор.: Внутрішня служба / Характеристика призна-

     1 Докладніше про змістову та структурну синонімію / несинонімію і мож- 
ливу / неможливу взаємозамінність речень із предикативними формами на
-но, -то та з предикативними пасивними дієприкметниками на -ний, -тий див. 
у статті за нашим авторством [Лаврінець].

чена для… (Погиба, 38; Практикум, 202; СД, 103); Семінар розрахо- 
ваний на… (Хоменко, 57); Його теоретичні знання підкріплені бага- 
толітнім практичним досвідом (Бибик, 365; СД, 526; УД, 533); Нача- 
льник відділу кадрів наділений такими правами… (Данюк, 227) – 
Новим представником нашої фірми   у   місті…   призначено 
(= призначили) пана… (СД, 526; УД, 533); У цінах, зазначених у нашій 
пропозиції, враховано (= врахували) всі деталі (Глущик, 189); Опалю- 
вання припинено (= припинили) з розпорядження представника ра- 
йонної комунальної служби (Діденко, 66); Контракт погоджено 
(= погодили) з Радою підприємства (Бибик, 62) тощо.
   Отже, попри відносно вільний розвиток української літератур- 
ної мови після здобуття Україною незалежності парадигма паси- 
ву, яка зазнала суттєвих змін у новітніх граматичних досліджен- 
нях, має трансформований вигляд у сучасному книжному, 
зокрема й адміністративно-канцелярському, мовленні: ядро фор- 
мують конструкції з дієсловами на -ся, а периферію – з предика- 
тивними формами на -но, -то та дієприкметниками на -ний, -тий. 
Перевага конструкцій із дієсловами на -ся над активними конс- 
трукціями та іншими типами пасивних конструкцій у сучасних 
зразках документів є даниною історії розвитку офіційно-ділового 
стилю і спричинена переважно тим, що укладачі фахових видань 
із офіційно-ділового мовлення не розмежовують синтаксичні від- 
мінності української і російської літературних мов.
   Центральну ланку в парадигмі пасиву мають посісти двокомпо- 
нентні конструкції з предикативними формами на -но, -то, безосо- 
бове значення яких зумовлює їх поширеність у тих документах, де 
зосереджено увагу на завершенні дії та її результаті, а не на вико- 
навцеві. Дедалі активніше та комунікативно виправдане викорис- 
тання цих органічних для українського синтаксису конструкцій у 
сучасному адміністративно-канцелярському мовленні сприятиме 
закріпленню їх у статусі ядра парадигми пасиву та відновленню 
національної ідентичності канцелярсько-ділових текстів, оскільки 
наближатиме українську літературну мову до живої народної, якій 
притаманне зосередження предикативності в дієслові. У докумен- 
тах, де на перший план висунуто діяча або дія є позачасовою, ма- 
ють домінувати активні конструкції як питома риса українського 
синтаксису. Периферійне функціювання конструкцій із предикатив-
ними дієприкметниками на -ний, -тий в адміністративно-канце- 
лярському мовленні має залежати не від власних уподобань мов- 
ців, а від значеннєвої специфіки самих конструкцій – констатація 
постійної закономірності протікання дії, стану. Перспективу дослі- 
дження вбачаємо у створенні таких довідників із офіційно-ділового 
мовлення, зразки документів у яких відбиватимуть самобутність 
української літературної мови.

ДЖЕРЕЛА
   Бибик – Бибик С. П. Ділові документи та правові папери. – Х. : Фоліо, 
2005.
   Волкотруб – Волкотруб Г. Й. Українська ділова мова : практикум. – К. : 
МАУП, 2003.
   Глущик – Глущик С. В., Дияк О. В., Шевчук С. В. Сучасні ділові папери : 
навч. посіб. – 5-те вид., доп. і переробл. – К. : Атіка, 2005.
   Гордієнко – Гордієнко К. Д. Діловодство в роботі секретаря : практичний 
посібник. – 2-е вид., стереотип. – К. : КНТ, 2007.
   Данюк – Данюк В. М. Кадрове діловодство : навч. посіб. – К. : Каравела, 
2006.
   Діденко – Діденко А. Н. Сучасне діловодство : навч. посіб. – 3-тє вид. – К. : 
Либідь, 2001.
   Комова – Комова М. В. Діловодство / Нац. ун-т “Львівська політехніка”; 
Ін-т гуманітарних і соціальних наук. – Л. : Тріада плюс, 2006.
   Мина – Мина Ж. В. Документаційне забезпечення діяльності установи : 
навч. посіб. – Л. : Вид-во Львівської політехніки, 2015.
   Паламар – Паламар Л. М. Мова ділових паперів : практ. посіб. / Л. М. Па- 
ламар, Г. М. Кацавець. – 4-те вид. – К. : Либідь, 2000.
   Палеха – Палеха Ю. Кадрове діловодство : навч. посіб. (зі зразками сучас- 
них ділових паперів). – 5-те вид., доп. – К. : Ліра-К, 2009.
   Пашутинський – Пашутинський Є. К. Діловодство кадрової служби (Кадри 
підприємства). – К. : КНТ, 2004.
   Погиба – Погиба Л. Г., Грибіниченко Т. О., Баган М. П. Складання ділових 
паперів. Практикум : навч. посіб. – К. : Либідь, 2002.
Потелло – Потелло Н. Я. Українська мова і ділове мовлення : навч. посіб.
– 4-те вид., випр. – К. : МАУП, 2001.
   Практикум – Практикум з українського ділового мовлення / Л. Г. Погиба 
та ін. – К. : ФАДА, ЛТД, 2002.
   Скібіцька – Скібіцька Л. І. Діловодство : навч. посіб. – 2-ге вид. – К. : Кон- 
дор, 2009.
Собчук – Собчук В. С. Основи загального діловодства : навч. посіб.
– Луцьк : Волинська обл. друкарня, 2008.
   СД – Сучасне діловодство : зразки документів, діловий етикет, інформація 
для ділової людини / уклали : Н. Г. Горголюк, І. А. Казімірова ; за ред. 
В. М. Бріцина. – 2-ге вид. випр. і доп. – К. : Довіра, 2010.
   УД – Універсальний довідник з ділових паперів та ділової етики. – К. : До- 
віра, 2003.
   Хоменко – Хоменко М. Ф., О. В. Грабарь. Посібник з діловодства. – 2-ге 
вид., випр. і доп. – К. : Генеза, 2003.
   Шевчук – Шевчук С. В. Українське ділове мовлення : навч. посіб. – 7-е 
вид., випр. і доп. – К. : Алерта, 2011.

ЛІТЕРАТУРА
   1.	Арполенко Г. П. Односкладні речення // Історія української мови. Синтак- 
сис / Г. П. Арполенко, А. П. Грищенко, В. В. Німчук та ін. – К. : Наук. думка, 
1983. – С. 231–290.
2.	Бибик С. П. Ділові документи та правові папери / С. П. Бибик, Г. М. Сюта.
– Х. : Фоліо, 2005.
3.	Вихованець І. Р. Система відмінків української мови / І. Р. Вихованець.
–	К. : Наук. думка, 1987.
   4.	Глущик С. В. Сучасні ділові   папери :   навч.   посіб.   /   С. В. Глущик, 
О. В. Дияк, С. В. Шевчук. –5-те вид., доп. і переробл. – К. : Атіка, 2005.
   5.	Городенська К. Дієслово // І. Вихованець, К. Городенська. Теоретична 
морфологія української мови. – К. : Пульсари, 2004. – С. 217–298.
   6.	Городенська К. Категорія стану як морфолого-словотвірно-синтаксична 
категорія // Граматика сучасної української літературної мови. Морфологія ; за 
ред. К. Г. Городенської. – К. : Вид. дім Дмитра Бураго, 2017. – С. 445–450.
7.	Городенська К. Синтаксична специфіка української наукової мови
/ К. Городенська // Українська термінологія і сучасність : зб. наук. пр. – К. : 
КНЕУ, 2001. – Вип. ІV. – С. 11–15.
8.	Комова М. В. Складання ділових документів : навч. посіб. / М. В. Комова
/ Нац. ун-т “Львівська політехніка”, Ін-т гуманітарних і соціальних наук. – Л., 2007.
   9.	Лаврінець О. Пасивні конструкції з предикативними формами на -но, -то та пре- 
дикативними пасивними дієприкметниками на -ний, -тий у сучасній українській нау- 
ковій мові / О. Лаврінець // Українська мова. – 2013. – № 1. – С. 24–39.
10.	Мина Ж. В. Документаційне забезпечення діяльності установи : навч. посіб.
/ Ж. В. Мина, Н. О. Думанський. – Л. : Вид-во Львівської політехніки, 2015.
  11.	Паламар Л. М. Мова ділових паперів : практ. посіб. / Л. М. Паламар, 
Г. М. Кацавець. – 4-те вид. – К. : Либідь, 2000.
  12.	Півторак Г. П. Оповідання написано – оповідання написане // Питання мовної 
культури : зб. статей / Г. П. Півторак. – К. : Наук. думка, 1970. – Вип. 4. – С. 52–55.
13.	Плющ М. Я. Категорії суб’єкта і об’єкта в структурі простого речення
/ М. Я. Плющ. – К. : Вища школа, 1986.
14.	Погиба Л. Г. Складання ділових паперів. Практикум : навч. посіб.
/ Л. Г. Погиба, Т. О. Грибіниченко, М. П. Баган. – К. : Либідь, 2002.
15.	Потелло Н. Я. Українська мова і ділове мовлення : навч. посіб.
/ Н. Я. Потелло. – 4-те вид., випр. – К. : МАУП, 2001.
  16.	Практикум з українського ділового мовлення / Л. Г. Погиба, Н. Г. Шку- 
рятана, Т. О. Грибіниченко та ін. – К. : ФАДА, ЛТД, 2002.
  17.	Пугач В. М. Історія формування та функціонування предикативних форм 
на -но, -то в українській мові : автореф. дис канд. філол. наук / В. М. Пугач.
–	К. : НПУ ім. М. Драгоманова, 1996.
   18.	Синявський О. Порадник української мови / О. Синявський. – Харків ; 
Берлін ; Нью-Йорк : Космос, 1922.
   19.	Сучасне діловодство : зразки документів, діловий етикет, інформація 
для ділової людини / уклали : Н. Г. Горголюк, І. А. Казімірова ; за ред. 
В. М. Бріцина. – 2-е вид. випр. і допов. – К.: Довіра, 2010.
   20.	Шевчук С. В. Українське ділове мовлення : навч. посіб. / С. В. Шев- 
чук. – 7-е вид., випр. і допов. – К. : Алерта, 2011.

REFERENCES
   1.	Аrpolenko G.P. (1983) Оdnoskladni rechennya [Mononuclear sentences]. 
Іstoriya ukrayinskoyi movy. Syntaksys [The history of the Ukrainian language: 
Syntax]. Kyiv: Naukova dumka, pp. 231–290 (in Ukrainian).
   2.	Bybyk S.P., Syuta H.M. (2005) Dilovi dokumenty ta pravovi papery [Busi- 
ness documents and legal papers]. Kharkiv: Folio, 493 p. (in Ukrainian).
   3.	Vykhovanets I.R. (1987) Systema vidminkiv ukrayinskoyi movy [System of 
cases of the Ukrainian language]. Kyiv: Naukova dumka, 231 p. (in Ukrainian).
   4.	Hlushchyk S.V., Dyyak O.V., Shevchuk S.V. (2005) Suchasni dilovi papery 
[Modern business papers]. Kyiv: Atika, 544 p. (in Ukrainian).
   5.	Horodenska K. (2004) Diyeslovo [Verb]. Vykhovanets I., Horodenska K. 
Teoretychna morfologiya ukrayinskoyi movy [Theoretical Morphology of the 
Ukrainian Language]. Kyiv: Pulsary, pp. 217–298 (in Ukrainian).
   6.	Horodenska K. (2017) Katehoriia stanu yak morfoloho-slovotvirno- 
syntaksychna katehoriia [Category of statе as a morphologically-word- building- 
syntactic category]. Gramatyka suchasnoyi ukrayinskoyi literaturnoyi movy. Mor- 
fologiya [Grammar of modern standard Ukrainian. Morphology]. Kyiv: Vyd. dim 
Dmytra Burago, pp. 445–450 (in Ukrainian).
   7.	Horodenska K.G. (2001) Syntaksychna spetsyfika ukrayinskoyi naukovoyi 
movy [Syntactic specifics of the Ukrainian scientific language]. Ukrayinska termi- 
nologiya і suchasnist [Ukrainian terminology and modernity]. Vol. ІV. Kyiv: 
KNEU, pp. 11–15 (in Ukrainian).
   8.	Komova М.V. (2007) Skladannya dilovykh dokumentiv [Drawing up of busi- 
ness documents]. Lviv, 176 p. (in Ukrainian).
9.	Lavrinets О. (2013) Pasyvni konstruktsiyi  z predykatyvnymy formamy na
-no, -to i predykatyvnymy pasyvnymy diyeprykmetnykamy na -nyy, -tyy v suchasnij 
ukrayinskiy naukoviy movi [Passive constructions with predicative forms with -no,
-to and predicative passive participles with -nyi, -tyi in the modern Ukrainian scien- 
tific language]. Ukrainian language, no. 1, pp. 24–39 (in Ukrainian).
  10.	Myna Zh., Dumanskyy N.O. (2015) Dokumentatsijne zabezpechennya diyal- 
nosti ustanovy [Documentation of the activity of the institution]. Lviv: Vyd-vo 
Lvivskoyi politehniky, 158 p. (in Ukrainian).
  11.	Palamar L.M., Katsavets G.M. (2000) Мova dilovykh paperiv [The language 
of business papers]. Kyiv: Lybid, 296 p. (in Ukrainian).
  12.	Pivtorak G. (1970) Оpovidannya napysano – оpovidannya napysane [The 
story was written – The story is written]. Pytannya movnoyi kultury [The issue of 
linguistic culture]. Vol. 4. Kyiv: Naukova dumka, pp. 52–55 (in Ukrainian).
   13.	Plyushch М.Ya. (1986) Kategoriyi subyekta і оbyekta v strukturi prostogo 
rechennya [Category of subject and object in the structure of a simple sentence]. 
Kyiv: Vyshcha shkola, 175 p. (in Ukrainian).
   14.	Pohyba L.H., Hrybinychenko T.O., Bahan M.P. (2002) Skladannya dilovykh 
paperiv [Drawing up of business papers]. Kyiv: Lybid, 240 p. (in Ukrainian).
   15.	Potello N.Ya. (2001) Ukrayinska mova і dilove movlennya [Ukrainian lan- 
guage and business broadcasting]. Kyiv: МАUP, 256 p. (in Ukrainian).
   16.	Praktykum z ukrayinskogo dilovogo movlennya (2002) [Workshop on 
Ukrainian business broadcasting]. Kyiv: FADA, LTD, 359 p. (in Ukrainian).
   17.	Puhach V. M. (1996) Іstoriya formuvannya ta funktsionuvannya predykatyvnykh 
form na -no, -to v ukrayinskiy movi [The history of the formation and functioning of predica- 
tive forms with -no, -to in the Ukrainian language] (PhD Thesis). Kyiv, 20 p. (in Ukrainian).
   18.	Shevchuk S. V. (2011) Ukrayinske dilove movlennya [Ukrainian business 
broadcasting]. Kyiv: Alerta, 307 p. (in Ukrainian).
   19.	Britsyn V. (ed.) (2010) Suchasne dilovodstvo: zrazky dokumentiv, dilovyy etyket, 
іnformatsiya dlya dilovoyi lyudyny [Modern office work: samples of documents, business 
etiquette, information for a business person]. Kyiv: Dovira, 687 p. (in Ukrainian).
   20.	Synyavskyy О. (1922) Poradnyk ukrayinskoyi movy [Ukrainian language 
adviser]. Kharkiv-Berlin-Nyu-York: Коsmos, 150 p.
	Стаття надійшла до редколегії 07.02.18

      Olena Lavrinets, Candidate of Philology, Doc. 
National University of “Kyiv-Mohyla Academy”, Kyiv

STRUCTURAL AND SEMANTIC SPECIFICITY AND DYNAMICS OF THE PERFORMANCE 
OF PASSIVE CONSTRUCTIONS IN THE MODERN COMMITTEE UKRAINIAN

   The issuer content and status of passive voice paradigm in the system of Ukrain- 
ian, hierarchy and both – structural and semantic – features of its constituents are still 
a disputable question. Committee Ukrainian guidelines and reference books, dated by 
the first decades of the ХХІ century, were the resources of material for this research.
   Without regard to comparative free development of standard Ukrainian after 
getting of independence by Ukraine the paradigm of passive voice, that was substan- 
tial reviewed in the newest grammatical researches, has the transformation in a 
modern scholastic, and also in the in modern committee Ukrainian: it’s nexus is 
formed by constructions with verbs on -ся ending and periphery – with predicative 
forms on -но, -то ending and by participles on -ний, -тий ending. Choice of passive 
or active construction type depends mainly on tastes of compilers of professional 
editions in modern committee Ukrainian, which does not distinguish the syntactic 
peculiarities of standard Ukrainian and Russian.
   Substantial advantage of constructions with verbs on -ся above active construc- 
tions and other types of passive constructions in the modern standards of documents 
is the part of history of committee Ukrainian, and it is high time for it to fall off the 
edge of the earth. Two-part constructions with predicative forms on -но, -то must 
occupy a central part in the paradigm of passive voice. Their impersonal value 
predetermines their prevalence in those documents, where attention is concentrated 
on completion of action and its result, but not on a performer. In documents, where 
a role of a performer or an action is pulled out on the first plan matters timeless- 
ness, active constructions as specific feature of Ukrainian syntax must prevail. Pe- 
ripheral performance of constructions with predicative participles on -ний,
-тий in committee Ukrainian depends not on language sense of specialist, but on 
the flavour of the constructions meaning – specifically, the establishment of perma- 
nent regularity of action or state continuing.
   Decision of problem of “ideal” correlation of active and passive constructions, 
explaining of their usage in modern committee Ukrainian, taking into consideration 
their structural and semantic specific will help to return the national originality to 
Ukrainian and, in particular, will provide the continuation of folk traditions in the 
performance of its inherent grammatical models.
   Key words: the committee Ukrainian, passive construction, active construction, 
passive paradigm, passive verbs on -ся ending, predicative forms on -но, -то end- 
ing, predicative participles on -ний, -тий ending, structure, semantics, dynamics.

