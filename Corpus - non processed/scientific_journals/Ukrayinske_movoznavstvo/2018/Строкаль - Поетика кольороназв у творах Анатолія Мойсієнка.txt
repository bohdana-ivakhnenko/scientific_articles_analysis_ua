Українське мовознавство. №1(48)/2018

УДК 811.161.2’42(091)

Олександр Строкаль, канд. філол. наук, асист. 
КНУ імені Тараса Шевченка, Київ

ПОЕТИКА КОЛЬОРОНАЗВ У ТВОРАХ 
АНАТОЛІЯ МОЙСІЄНКА

   Розглянуто особливості функціонування індивідуально-авторських кольо- 
роназв у поетичних текстах Анатолія Мойсієнка. Проаналізовано роль ху- 
дожніх образів, пов’язаних із семантикою кольору, у поетичному ідіолекті 
митця та з’ясовано специфіку індивідуально-авторського словотворення нео- 
лексем указаної семантики.
   Ключові слова: кольороназва, ідіолект, концептуальна картина світу, 
неологізм.

   Категорія кольору є однією з основних світоглядних катего- 
рій етносу, оскільки тісно пов’язана з уявленнями про першопо- 
чаток світу, добро і зло, радість та горе. У концептуальній 
картині світу колір репрезентований переважно іменниковими 
номінаціями й безпосередньо взаємодіє з людською оцінкою 
явищ та асоціативними полями, які їх супроводжують. Саме 
тому, як зауважує Е. Геллберг, символізм кольору може прони- 
зувати всю систему уявлень [Хелльберг : 5].
   Колір, як і кольоровий світ, є психічним і фізіологічним фе- 
номеном, потужним засобом впливу на особистість і соціальну 
свідомість. Деякі кольори сприймаються нейтрально, інші ма- 
ють багато конотацій. Кожній культурі властиві певні кольорові 
домінанти як особливі універсальні елементи картини світу 
[Шулінова : 4], а тому за системою номінацій кольору можна 
дослідити національне й індивідуальне. Фантазія і почуття по- 
роджують індивідуальні образи, у яких відбито характер народу. 
Вивчення процесів відображення кольорорецептивних вражень у 
мові започаткував Аристотель. У сучасній лінгвістиці вказану пробле- 
матику розглядають в ідіостилістиці (А. Бєлий, О. Василевич, Л. Зубо- 
ва, А. Критенко, В. Москович, Л. Пустовіт, О. Рисак, О. Ставицька), 
дериватології (О. Дзівак, Н. Клименко), історії мови (Р. Алімпієва, 
В. Горобець, Є. Тимченко, М. Чікало), психолінгвістиці й етнопсихо-
лінгвістиці (О. Василевич, А. Залевська, Р. Фрумкіна).


   У мовознавчій науці останніх років актуальним є дослідження 
індивідуальної мовної картини світу письменника, яка є комплек- 
сом культурно-історичних, суспільно-політичних, індивідуально- 
психофізіологічних, художньо-виражальних чинників. Одним із 
засобів трансляції чуттєвої рецепції світу є семантичне поле кольо- 
роназв – важливий складник естетичного сприйняття. У контексту- 
ально вжитих номінаціях кольору нерідко переосмислюється пряме 
номінативне значення, розширюється конотативний спектр, ство- 
рюються нові модально-аксіологічні та прагматичні значення, 
збагачується асоціативне значення. Сутність асоціації полягає в 
тому, що неоднакові сприйняття, подані одночасно чи одне за од- 
ним, не знищують взаємно своєї самостійності, а складаються в ціле 
[Потебня]. Колір може набувати додаткових асоціативно-коно- 
тативних значень залежно від сюжету, композиції, авторського за- 
думу, контекстуального оточення. Творячи певний колористичний 
простір, автор відображає барви рідної для нього природи, 
увиразнює та доповнює їх. У його мовотворчості номінації не лише 
відтворюють дійсність, але й передають авторське ставлення до неї. 
Відображення кольористичної палітри світу в мові митця, за 
словами Л. Пустовіт, має бути зорієнтованим на пошук таких 
компонентів, які б підкреслювали несподіваність поетичних 
асоціацій, були б основою поєднання різнопланових понять, 
джерелом народження виразного емоційно-оцінного змісту
кольористичної назви [Дятчук, Пустовіт : 115].
   У поезії А. Мойсієнка простежуємо використання ряду 
образів, асоціативно або прямо пов’язаних із семантикою кольо- 
ру, притаманною власне українській культурі. Зазначені образи, 
актуалізуючись у художньому контексті, допомагають авторові 
змалювати неповторний внутрішній світ ліричного героя як, 
наприклад, у поезії “Синій вітер у моїм полоні”:
Синій вітер у моїм полоні 
Чи у вітру у полоні я… 
Синьовітер-вихор з Оболоні 
Враз під себе хмари підім’яв.
Кружельнув над лісом і над містом, 
Сизогриво даль підперезав...
Синьовітер – свистом неімлистим!.. 
Ген над листом – голуба стезя...


Тільки усміх срібний на долоні, 
Тільки долі срібна течія...
Синьоперо у небеснім лоні 
Пише липень літечка ім’я. 
Синій вітер у моїм полоні 
Чи у вітру у полоні я... (М.1).
   Як бачимо, поетична фабула розгортається на символічному 
полотні синього кольору небесного лона, який усвідомлений 
ліричним героєм як неодмінний атрибут легкості, спокою і щастя. 
Про це свідчать контекстуально вживані автором лексеми з вираз- 
ною позитивною семантикою (усміх) і демінутив літечко. У роз- 
глянутому контексті привертають увагу іменниково-прикметнико- 
ві неолексеми, у яких першим компонентом є назва кольору. 
Емоційно забарвлена, проте аксіологічно нейтральна лексема 
синьовітер, посилена складеним новотвором синьовітер-вихор, на 
перший погляд, покликана не лише візуалізувати внутрішній стан 
ліричного героя та супровідні йому явища природи, але й створити 
образ потужного вітру-буревію, на що вказує лексема-складник 
вихор і вербатив на позначення характеру його діяльності підім’яв. 
Однак авторові вдається створити оказіональний контекст, у якому 
образ сизогривого вихору символізує не стан неспокою, збурення 
чи переживань ліричного героя, а навпаки – стан легкості, 
невагомості. Посилений новотвором синьоперо, він викликає у 
свідомості читача асоціації з Метерлінковим синім птахом.
   Лексеми, які містять компонент на позначення синього 
(індивідуально-авторське синьота), блакитного (блакитнавий), 
білого (вітер-білокопитець), срібного (сріблодощ), багряного 
(багряно-сумний) і золотого (сонцезлоть) кольорів, в ідіолекті 
митця беруть участь у візуалізації горішньої сфери часопросто- 
рового континууму картини світу ліричного героя – неба. Як 
зауважує О. Черевченко, образ неба з його реаліями – зорями, 
хмарами, місяцем – є стилістично й естетично вагомим елемен- 
том поетичної мови А. Мойсієнка [Черевченко : 143], 
порівняймо: (Де небо між віт – синьота синьотою…; або: На 
таці світанку – / Сонце, / Крізь блакитнаве жабо / Туману (М.2)). 
Досить часто митець використовує лексеми на позначення синього 
та білого кольорів, описуючи небо та пов’язані з ним явища й оз- 
наки, створюючи настроєвий ефект легкості, невимушеності, надії.


Зокрема, у рядках Синя грива / Ігриво / Над білим огирем... / Біла 
хмарка чуприни / Ось-ось ізлине / З тім’ячка батькового / У синю 
даль (М.2) персоніфікація об’єктів, пов’язаних із небом, дозволяє 
автору поетично змалювати стан юності із супровідними їй атри- 
бутами, для посилення яких він додатково використовує іменники 
з демінутивними суфіксами хмар-к-а, тім’ячко [тʹíмй-ачк-о].
   Здебільшого лексеми з кольористичною семантикою 
покликані передати стан ліричного героя, для якого небо то 
Господнє та голубине, то журавлине і вхмарене до сліз. Напри- 
клад, у поезії “Неділя вербна…” образ Господнього неба в поєд- 
нанні з кольоропозначенням срібна та неологізмом тихоплин 
бере участь у створенні медитативної настроєвості, відчуття 
ранкової гармонії зі світом (І ця незайманість ранкова, / І ти- 
хоплин ріки у даль, / І хмарки срібна пектораль – / За видно- 
край… За видноколо (М.2)), де ширший поетичний контекст 
уточнює причину вказаного стану – Неділя вербна… На пуан- 
тах / Вербових котиків весна… / Господнє небо і Десна… (М.2).
   Для ліричного героя А. Мойсієнка протилежним до відчуття 
благодатного спокою є почуття суму, усвідомлення плину життя, 
які також експлікуються через зазначений образ. Проте небо в по- 
ета постає вже не цнотливо-мрійливим, а сповненим сліз, дощу, 
печалі, наприклад: ... А вже пора й додому править віз. / Стояло 
небо, вхмарене до сліз (М.2). Досить показовим є те, що змінюється 
й характер контекстуальних оцінних маркерів кольорів. У поетич- 
ному контексті традиційно позитивні срібний і черлений набувають 
негативних конотацій: неологізм сріблодощ та ад’єктив черлений 
посилюють почуття суму ліричного героя у зображеннях явищ 
природи (Рушник черлений осінь гаптувала / Сріблодощем).
   У поезії “Із Трахтемирівського циклу” сум ліричного героя 
має дещо іншу природу. Для героя плин часу набуває героїчних 
багряно-сумних масштабів: це вже не просто рефлексії, а сум за 
славою поколінь, за героїчним козацьким минулим. Не випадко- 
во автор використовує лексему багряний. Це кольоропозначення 
символізує не лише захід сонця, але й захід слави, величі й вла- 
ди, порівняймо: Столице козацька, це ж де твої стяги, / Хоругв 
переможних яса? / Що рівна зеніту – козацька відвага / 
Призахідним сонцем звиса. / Агей, лиш багряно-сумні небосхили
/ Про давню годину ячать... / Столице козацька, де взять мені сили


/ Ту славу спочатку почать? (М.1). Слава минувшини у свідомості 
ліричного героя тісно пов’язана з образами сонця, неба, а також 
степу. Сонце й небо в поезії актуалізовані не лише шляхом прямих 
номінацій. Сонце слави пов’язане з уявленнями про золотий колір, 
що репрезентують новотвори сонцевіть та сонцезлоть; небо для 
ліричного героя – то блакить, яка втіша й болить (Тільки слава 
над степом віковним стоїть – / Золота, як вісонь. / Із глибин- 
праглибин нам оця сонцевіть – / І пекуча яса, і ясна сонцезлоть, –
/ I блакиттю струмить, і втіша, і болить (М.1)).
   Світ поезії А. Мойсієнка багатогранний і різновекторний, він не 
обмежується чи-то сферою сакрального, вищого, надлегкого, майже 
невагомого, чи-то мрійливо-медитативною заобрійністю. Зокрема, 
поруч із білою хмаркою чуприни його ліричний герой може спогля- 
дати, як Ніч-ящірка / Лапи темноти / Волочить міжтрав’ям (М.2). 
Указана художньо-образна універсальність митця накладає відбиток 
і на особливості слововживання. Це стосується також кольороназв.
   Поруч із номінаціями світлих і яскравих кольорів у текстах 
поета поширені лексеми, які позначають кольори темні чи 
невиразні. Природно, що зазначені одиниці митець використовує 
здебільшого для зображення негативних подій і станів природи, 
які художньо передають настроєвість ліричного героя.
   Особливе місце посідають одиниці на позначення чорного 
кольору, з-поміж яких представлено узуальні та індивідуально- 
авторські похідні, які передають безпосередньо внутрішній стан 
героя (чорногруддя), стан довкілля (чорнорінь) і вводять яскраві 
художні образи (чорноворон-птах).
   Стан душі ліричного героя опосередковано представлено че- 
рез художні образи в кожному поетичному тексті, однак у дея- 
ких випадках ліричний герой сам є об’єктом рефлексії як, на- 
приклад, у таких рядках: І перший сніг – ні радощів, ні втіхи / 
На чорногруддя дум моїх і днів. / Нудні поради і слова нудні... / І 
лихом не розрадити вже лиха (М.1), або ж Дощі навскісні / На 
золотому ватмані осені... / Розліновують долю мою / Неприкаяну і 
невкоськану / В чорно-біло і чорно-боляче / На золотому ватмані 
осені (М.2). Якщо в першому контексті аналізовані одиниці зма- 
льовують стан зневіри й розчарування ліричного героя, то в дру- 
гому яскраво зображають його осінню меланхолійність, створюю- 
чи образ дощової та сльотавої пори року.


   Уводячи в контекст складні індивідуально-авторські номіна- 
ції, структурними компонентами яких є твірні основи ад’єкти- 
вів-кольороназв і субстантивів, що мають відповідні атрибути, 
митець створює образ деструктивно-депресивного часопросто- 
ру. Аналізовані одиниці номінують переважно об’єкти довкілля 
та фаунореалії, порівняймо:
І давній спогад, і душа в снігах... 
І над джерельцем юної відлиги
Ще кряче люто чорноворон-птах. 
Він в тих снігах полоще чорнокрилля, 
І чорнорінню вже лежать сніги - 
Над ярий гнів і юну хіть Ярила.
Криничний журавель своє “куги” 
Сховав на денце, під торішню кригу, 
І вже не полетіти навіть в снах...
Сніги лежать, неначе печеніги.
Ах, ці сніги, цей чорносніжний прах –
На помисли... на злети... на чепіги...
В снігах Чернігів, і душа в снігах (М.2).
   Як бачимо, індивідуально-авторські неолексеми допомагають 
поетові створити образ незворотного плину часу, який осмисле- 
ний ліричним героєм як невблаганний і лютий чорноворон-птах. 
Названий складений новотвір, ужитий поруч із ад’єктивно-суб- 
стантивним дериватом чорнорінь, дає змогу простежити особли- 
вості концептуальної картини світу ліричного героя, у якій з об- 
разами безмежної блакиті та синього птаха співвідносяться 
світоглядні опозити – чорнорінь і чорноворон. Посилює “пато- 
генність” зображуваного топосу й образ чорносніжного праху.
   Образ життєвих незгод у свідомості ліричного героя також 
корелює із образами осені, падолисту, зав’юги, паморозі: Аби у 
паморозь імлисту / Не впасти ниць в німу задуху... / І тільки 
друга треба, друга, Щоб вистоять. І всоте вистоять – / Над 
сиву скруху недолугу, / Над скруту, люту, як терпуг, Над 
завірюхи і зав’юги, / Над всі наруги із наруг... (М.1). У цитовано- 
му уривку помітним є посилення художнього вияву вищеназва- 
них образів атрибутивними одиницями імлиста, сива, люта, що 
експлікують сприйняття героєм життєвих незгод і печалей, які в 
його свідомості асоціюються із сірим кольором (ад’єктив сива).


   Отже, аналіз творів А. Мойсієнка свідчить, що вжиті в них інди- 
відуально-авторські та узуальні лексеми на позначення кольорів і 
їхніх відтінків не лише зображають атрибути реалій дійсності та 
внутрішній стан ліричного героя. Концептуальна картина світу лі- 
ричного героя поезій А. Мойсієнка має біполярний характер, репре- 
зентований номінаціями на позначення яскравих і темних кольорів. 
Останні відтворюють загальнолюдські космологічні уявлення про 
світ як світ добра і зла, чорного й білого, світ “інь” та “янь”. Однак у 
мовній картині світу автора вказана світова модель має дещо 
оказіональний характер. З огляду на особливості номінації та вжи- 
вання кольороназв можна стверджувати, що всесвіт ліричного героя 
більше синьо-блакитно-золотаво-чорний, ніж традиційний білий і 
чорний, оскільки це світ щастя й смутку, відтінків і півтонів, світ, 
який важко убгати в традиційне біло-чорне полотно.
ДЖЕРЕЛА
М.1 – Мойсієнко А. К. Нові поезії. – Париж ; Львів ; Цвікау : ЗЕРНА, 2000.
   М.2 – Мойсієнко А. К. З чернігівських садів: нові сонети і верлібри, поезії і 
переклади. – Умань : РВЦ “Софія”, 2008.
ЛІТЕРАТУРА
   1.	Дятчук В. В. Семантична структура і функціонування лексики української 
літературної мови / В. В. Дятчук, Л. О. Пустовіт. – К. : Наук. думка, 1983.
2.	Потебня А. А. Мысль и язык / А. А. Потебня. – Киев : СИНТО, 1993.
3.	Хелльберг Е. Ф. Цветовая триада в народной традиции / Е. Ф. Хелльберг
// Литературный процесс: внутренние законы и внешние воздействия. Труды 
по русской и славянской филологии. Литературоведение : учен. записки Тар- 
туского ун-та. – Тарту, 1990. – Вып. 897. – С. 5–14.
   4.	Черевченко О. Оригінальний світ поета (зі спостережень над поетичним 
ідіостилем Анатолія Мойсієнка) / О. Черевченко // Світ мови: поетика тексто- 
вих структур: наук. зб. на пошану професора Анатолія Мойсієнка ; за ред. 
М. Зимомрі. – К. ; Дрогобич : Посвіт, 2009. – С. 140–146.
   5.	Шулінова Л. В. Словесна поетика Лесі Українки (поетизація семантики 
кольору) : дис. … канд. філол. наук / Л. В. Шулінова. – К., 1999.
REFERENCES
   1.	Diatchuk V.V., Pustovit L.O. (1983) Semantychna struktura i funktsionuvannia lek- 
syky ukrainskoi literaturnoi movy [Semantic structure and functioning of the vocabulary of 
the Ukrainian literary language]. Kyiv: Naukova dumka, 156 p. (in Ukrainian).
   2.	Potebnya A.A. (1993) Myisl i yazyik [Thought and language]. Kiev: SINTO, 
192 p. (in Russian).


   3.	Hellberg E.F. (1990) Tsvetovaya triada v narodnoy traditsii [Color triad in the folk 
tradition]. Literaturnyiy protsess: vnutrennie zakonyi i vneshnie vozdeystviya. Trudyi po 
russkoy i slavyanskoy filologii [Literary process: internal laws and external influences. 
Works on Russian and Slavic philology]. Tartu, vol. 897, pp. 5-14 (in Russian).
   4.	Cherevchenko O. (2009) Oryhinalnyi svit poeta (zi sposterezhen nad poetychnym 
idiostylem Anatoliia Moisiienka) [The original world of the poet (from the observations 
of Anatoliy Moisienko’s poetic idiostyle)]. Svit movy: poetyka tekstovykh struktur [World 
of language: poetics of text structures: Collected papers in honor of Professor Anatoly 
Moisienko]. Kyiv-Drohobych: Posvit, pp. 140-146 (in Ukrainian).
   5.	Shulinova L.V. (1999) Slovesna poetyka Lesi Ukrainky (poetyzatsiia seman- 
tyky koloru) [Lesya Ukrainka’s poetics (poeticism of semantics of color)] (PhD 
Thesis), Kyiv, 1999, 247 p. (in Ukrainian).
	Стаття надійшла до редколегії 05.03.18

  Olexandr Strokal, Candidate of Philology, Assist. 
Taras Shevchenko National University of Kyiv, Kyiv

POETICS OF COLOR NAMES IN ANATOLII MOISIIENKO’S CREATIVITY

   The article is devoted to the analysis of individual and author’s features of the use of color 
names in Anatolii Moisiienko’s poetic idiolect. The color category is one of the basic compo- 
nents of ethnoculture, since it’s closely connected with the individuals’ ideas about the original 
cause of the universe, good and evil, joy and sorrow. Color is a psychic and physiological 
phenomenon, a means of influencing the personality and social consciousness. Each culture 
has its own color dominants, which are special universal elements of the world picture.
   Color nominations are effective markers that can be used to study national and indi- 
vidual characteristics, since fantasy and feelings produce the emergence of individual 
images that reflect the character of the nation. The color designations receive additional 
associative-connotative semantics in the poetic text. They take part in the creation of 
bright poetic images, in the transfer of the inner state of the lyrical hero by the author, in 
the depiction of a particular artistic space. These nominations reflect the conceptual 
picture of the world of the lyric hero through the linguistic picture of the world.
   The conducted research has shown that the conceptual picture of the world of 
the Anatolii Moisiienko’s lyric hero has a bipolar character, which is represented by 
words denoting bright and dark colors. These colors represent the universal notions 
of the world of good and evil, white and black. But the author's feature is that the 
world of the lyrical hero is represented not only in black or white. In poetry, the 
author uses the names blue, blue, golden and black.
   The words that denote the first three colors have a positive or neutral connota- 
tion. Poetic contexts with the component “black” help the poet to convey the inner 
state of the lyric hero (fatigue, apathy) or negative developments.
   Author’s neologisms with the above component also take part in creating poetic 
image of time.
   Using the above words helps the author create a special artistic world, full of 
bright colors and expression.
	Key words: color names, idiolect, conceptual picture of the world, neologism.








