Лінгвістичні студії. №40(1)/2020

Юлія Костюк
ORCID: https://orcid.org/0000-0003-2750-4359

DOI 10.31558/1815-3070.2020.40.1.13 
УДК 811.161.2’373.611

CУСПІЛЬНО-ПОЛІТИЧНА НЕОЛЕКСИКА 
В ІНТЕРНЕТ-КОМУНІКАЦІЇ:
СТРУКТУРНО-ФУНКЦІЙНИЙ АСПЕКТ

     У статті проаналізовано особливості структури і функціювання суспільно-політичної 
неолексики в інтернет-комунікації на матеріалі інтернет-видання «Тиждень» і соціальної 
мережі «Твіттер». Визначено вплив глобальних і локальних факторів на українську інтернет- 
комунікацію у 2014–2019 рр., виділено продуктивні способи творення складних номінацій, 
описано параметри функціювання суспільно-політичних композитів, юкстапозитів, 
абревіатур і контамінатів у різних типах інтернет-комунікації.
     Ключові слова: суспільно-політична неолексика, мова інтернет-комунікації, гібридна 
війна, основоскладання, словоскладання, абревіація, контамінація.
    Постановка наукової проблеми та її актуальність. Упродовж останнього 
десятиліття людство починає вповні усвідомлювати, наскільки потужним факто- 
ром суспільно-політичного життя став технологічний прогрес. Виявилося, що, 
використовуючи соціальні мережі, таргетовану рекламу і неправдиві новини, за- 
цікавлені сторони здатні втручатися у демократичні процеси і впливати на їхні 
результати, як це сталося у 2016 році із Брекзитом чи президентськими виборами 
у США (Allcott, Gentzkow). При цьому інтернет-комунікація виходить за рамки 
стандартного поширення інформації від одного до багатьох (мережеві ЗМІ), 
охоплюючи також соціальні мережі, блоги, мікроблоги, стримінгові сервіси – 
платформи, на яких будь-який користувач може звернутися до широкої ауди- 
торії. Усе це актуалізує потребу дослідження мовних явищ в інтернет-ко- 
мунікації. Як зазначає американська лінгвістка С’юзан Геррінг, аналіз 
комп’ютерно опосередкованого дискурсу дає змогу вивчати і мікрорівневі фено- 
мени (словотворення, вибір лексичних одиниць, структуру речень, перемикання 
кодів у білінгвальних мовців), і макрорівневі явища – когерентність тексту, дис- 
курсивні прояви ідентичності, гендеру й належності до спільноти (Herring). В 
умовах гібридної війни з Російською Федерацією й постійних інформаційних 
атак українське інтернет-середовище стало майданчиком для обговорення сус- 
пільно-політичних подій і протистояння спільнот із різними ідеологічними по- 
зиціями. Це виливається в активне творення і вживання суспільно-політичної 
неолексики, яка потребує перманентного вивчення.
Аналіз досліджень цієї проблеми. Інтернет-комунікація стала об’єктом
цілої низки студій у світовому мовознавстві. Це дослідження характерних рис 
мови інтернету, або Netspeak (Crystal), дискурсу твіттеру та інших соціальних 
мереж (Zappavigna), комп’ютерно опосередкованого дискурсу у професійних

© Костюк Ю., 2020



спільнотах (Herring), зв’язків між мовою й ідентичністю, освітою, мульти- 
модальністю в онлайн-середовищі (Barton, Lee) тощо.
    Українські дослідники торкаються питань концептуалізації дійсності в су- 
часній політичній термінології (Яремко), перифрастичного потенціалу українсь- 
кого політичного дискурсу (Степаненко), риторики і синтаксису політичного га- 
зетного дискурсу (Загнітко), ролі гумору у політичному дискурсі (Кондратенко), 
аргументативного дискурсу української інтернет-комунікації в соцмережах (Не- 
рян). Особливості появи і функціювання новотворів у соціальних мережах на ма- 
теріалі англійської мови з’ясувала Оксана Дзюбіна (Дзюбіна). У 2009 році лек- 
сико-словотвірним інноваціям в українському соціально-політичному 
назовництві присвятив дисертаційне дослідження Сергій Лук’яненко 
(Лук’яненко). Відтоді завдяки насиченому суспільному життю і блискавичним 
процесам неологізації з’явилося чимало нових одиниць. Деякі з них потрапили у 
словники нової лексики, зокрема «Активні ресурси сучасної української но- 
мінації» (“Активні ресурси”) і «Лексико-словотвірні інновації» (Нелюба, Редь- 
ко). Окремі суспільно-політичні одиниці ілюструють динамічні процеси україн- 
ського лексикону (Клименко, Карпіловська, Кислюк), а також продуктивні мо- 
делі словотвірної номінації (Кислюк). Окремі аспекти творення нової лексики 
аналізує Олександр Стишов (Стишов), а афіксальне творення суспільно-політич- 
ної неолексики ми розглянули в одній із попередніх публікацій (Костюк). Незва- 
жаючи на постійну увагу до суспільно-політичного лексикону, структура ново- 
творів і їхнє функціювання потребують окремого висвітлення, що й зумовило 
актуальність дослідження.
Мета нашої розвідки – проаналізувати особливості творення суспільно-
політичної неолексики та її функціювання в інтернет-комунікації у період 2014– 
2019 рр. Завдання: 1) окреслити вплив суспільно-політичного життя на специ- 
фіку української інтернет-комунікації в зазначений період; 2) встановити спо- 
соби деривації новотворів із суспільно-політичною семантикою; 3) визначити 
стилістичні параметри використання неолексем у двох типах інтернет-ко- 
мунікації: інтернет-виданні і соціальній мережі.
    Об’єктом дослідження є складні суспільно-політичні неолексеми, активно 
вживані в українській мові у період з 2014 по 2019 рр., а предметом – структурні 
і стилістичні параметри таких лексичних одиниць в інтернет-комунікації.
    Фактичний матеріал зібрано на основі публікацій інтернет-видання «Тиж- 
день» і дописів користувачів твіттеру. Для відсіювання оказіоналізмів від ак- 
тивно вживаної неолексики відібрано лексеми, які сумарно траплялися п’ять і 
більше разів. У процесі дослідження застосовано такі методи: описовий, 
функційний, метод словотвірного аналізу, а також елементи квантитативного 
аналізу для визначення продуктивних способів творення складних слів.
    Наукова новизна, теоретична і практична цінність отриманих резуль- 
татів. Уперше описано вплив глобальних і локальних подій на тенденції 
української інтернет-комунікації у 2014–2019 рр., творення і функціювання сус- 
пільно-політичних композитів, юкстапозитів, абревіатур і контамінатів у різних 
типах інтернет-комунікації.


Виклад основного матеріалу й обґрунтування результатів дослідження.
«Загалом основні етапи історії української мови логічно корелюють із віхами 
історії народу (тут і далі переклад наш – Ю. К.)» (Struhanets 410). Не виняток і 
аналізований період. Взаємовпливи між технологіями і політичним життям на 
глобальному й локальному рівні дають змогу простежити в українській інтернет- 
комунікації три етапи, специфіка яких відбилась на творенні й функціюванні сус- 
пільно-політичної неолексики.
    1.	Євромайдан (листопад 2013 р. – лютий 2014 р.). Британський дослідник 
Ендрю Вілсон справедливо відносить Революцію Гідності до social media 
protests, відзначаючи важливу роль інтернету і соціальних мереж на всіх її ета- 
пах. «Фейсбук-сторінка “Євромайдан” за перший тиждень існування зібрала 
75 000 лайків, а до весни їхня кількість досягла 300 000. Твіттер @EuroMaydan 
мав майже 100 000 читачів. Паралельно з протестами з’явилося “Громадське те- 
лебачення” (онлайн-трансляції з використанням ручних камер), яке допомагало 
поширювати дух самоорганізації і активізму,  що  зароджувався  на  Майда- 
ні» (Wilson 68). Інтернет-комунікація насамперед сприяла поширенню інфор- 
мації про хід протестів. При цьому відеотрансляції здебільшого не містили жод- 
них коментарів (що слугувало доказом об’єктивності і надійності матеріалів, 
особливо для закордонної аудиторії), а соціальні мережі були платформою для 
заяв протестувальників, організації допомоги, повідомлень про поранених і 
події. Опитування безпосередніх учасників Революції Гідності показало, що 
вони рідко коментували чужі дописи і створювали власні (Piechota, Rajczyk), і це 
дозволяє припустити, що в цей період основний пласт учасників української 
інтернет-комунікації – люди, які з різних причин не могли потрапити на Майдан 
і використовували для декларування своєї позиції соціальні мережі. У період 
Революції Гідності суспільство мінімально поляризоване, тому що негативно 
забарвлена неолексика спрямована на оцінку дій і позиції Януковича, його 
найближчого оточення, репресивного апарату і нечисленних прихильників.
2.	Зрада чи перемога? (2014–2018 рр.) – зазіхання Російської Федерації на
суверенітет України й розгортання активної фази гібридної війни. Йдеться не 
тільки про збройну агресію, анексію Криму й появу так званих «ДНР» і «ЛНР», 
а й про постійні інформаційні атаки, плацдармом для яких стає інтернет-ко- 
мунікація. Приміром, у 2014 році хвилі коментарів з прокремлівською ритори- 
кою супроводжували будь-які новини і дописи зі згадкою про Україну у Фін- 
ляндії, Польщі, Німеччині, США, Великобританії та інших країнах. Підтвердже- 
но, що за дезінформацією стояли спонсоровані Росією ботоферми (Svetoka 28). 
Але на міжнародній активності вони не зупинилися, втручаючись у внутрішнє 
життя українського суспільства. Як зазначає Євген Магда, у гібридній війні 
об’єктами ураження є свідомість, воля і почуття населення країни-супротивника, 
особливо у періоди виборів, референдумів, кризових ситуацій, а також системи 
ухвалення рішень у всіх сферах й інформаційна інфраструктура (Магда 269). 
Мовна система номінацій – один з інструментів інформаційної війни, оскільки є 
важливою для інтерпретації фактів. Правильно підібрані слова легітимізують не-



законні дії, посилюють негативні характеристики супротивника, сакралізують 
потрібні речі в очах суспільства. На мовних засобах побудовано мінімум дві по- 
тужні техніки російського гібридного впливу: приписування ярликів та вико- 
ристання іронії і сарказму (Svetoka). Українська інтернет-комунікація протягом 
цього періоду поповнюється негативно оцінними, іноді навіть пейоративними 
лексемами. У перші місяці агресії неолексика відображає ставлення до 
зовнішнього ворога, але з часом наростає поляризація всередині проукраїнських 
сил. Яскравий приклад – хештеги #зрада і #перемога, які й дали назву цьому 
періоду. З цих універсальних маркерів схвалення або несхвалення дій влади, ак- 
тивістів чи простих громадян в інтернет-комунікації постало протиставлення 
зрадофіл – порохобот, яке буде переосмислене в наступному періоді.
    З. Порохоботи проти зелеботів (2019 р.). Період виборчих перегонів і зміна 
влади на фоні зовнішньої агресії максимізують страх невизначеності і враз- 
ливість суспільства. Інтернет-комунікація демонструє пік поляризації українсь- 
кого соціуму й пошук «внутрішніх ворогів». Зростає функціювання негативно 
оцінних номенів співгромадян, які займають іншу позицію. На жаль, після ви- 
борів тенденція до поляризації зберігається і продовжується у 2020 році. При- 
пускаємо, що повна картина чинників такого процесу стане зрозуміла в май- 
бутньому. Варто зазначити, що лексеми порохобот і зелебот швидко втрачають 
семантику «прихильник відповідного політика» і застосуються до будь-яких 
критиків політика-опонента. Паралельно ці слова набувають ознак мови ворож- 
нечі, адже перетворюються на збірні назви груп, які протистоять в інтернет- 
комунікації. Однак на допомогу приходить гумор, який, як слушно зауважує 
Наталія Кондратенко, «слугує своєрідною формою захисту й абстрагування від 
політичної реальності та її негативних наслідків» (Кондратенко 113). Яскравий 
приклад – діалог двох користувачів твіттеру: @User1: Немає ніяких порохоботів 
і зелеботів. Є ті хто розуміє що відбувається з Україною. І є ідіоти. @User2: 
І ці ідіоти – зелеботи і порохоботи (тут і далі орфографія і пунктуація оригіналу 
збережена – Ю. К.).
Усі три етапи багаті на продукування і використання неолексем із суспіль-
но-політичною семантикою. Серед них трапляються нейтральні одиниці, що на- 
зивають нові явища життя соціуму, однак беззаперечно домінують експресивно- 
оцінні новотвори. Дослідниця Людмила Кравчук визначає експресивність як се- 
мантичну надкатегорію, зумовлену смисловою моделлю слова через окремі 
складники, що входять до денотативного, конотативного чи образного макро- 
компонента (Кравчук). Це особливо чітко проявляється при творенні складних 
слів, яке активує конотативність і образність однієї, а іноді й двох твірних основ. 
Мовознавці відзначають, що основоскладання, словоскладання і абревіація наро- 
щують свій словотвірний потенціал, а загальна частка композитів, юкстапозитів 
і абревіатур у лексичному фонді української мови становить 13,4 % (Клименко, 
Карпіловська, Кислюк 134).
    Серед активних способів творення складних слів найбільш продуктивним у 
період 2014–2019 рр. стало основоскладання з інтерфіксами -о-, -е- або без них. 
Частина композитів з’явилися як назви нових феноменів суспільно-політичного



життя: Євромайдан, Автомайдан, Екомайдан, єврооптимізм, євроскептицизм, 
кібервійна, кібердержава, кібервійсько, ботоферма, медіавійна, енергорегуля- 
тор, спільнокошт. В інтернет-комунікації вони реалізують насамперед номіна- 
тивну функцію: До 2025-го Франція збільшить своє кібервійсько на тисячу осіб
— відповідно до 4 тис. фахівців (tyzhden.ua, 02.03.2019); А можна запустити 
спільнокошт, щоб віддати бабусям гроші які б вони заробили, і щоб вони не 
рвали підсніжників? (twitter.com, 04.03.2016). Значно більше суспільно-політич- 
них композитів не просто називають, а й негативно оцінюють певний феномен: 
афробандерівець, жидобандерівець, гомодиктатура, євровата, зелебобік, зра- 
доманія, зрадоперемога, порохоскот, псевдовибори, псевдореферендум, путіно- 
кратія, свинособаки тощо. Ця неолексика представлена в інтернет-комунікації 
нерівномірно: мережеві ЗМІ використовують відносно нормативні слова (Танці, 
феєрверки і російський гімн – у Сімферополі відсвяткували псевдореферендум 
(tyzhden.ua, 17.04.2014)), але уникають надто експресивних одиниць з елемен- 
тами мови ворожнечі. Натомість користувачі твіттеру активно послуговуються 
ними, щоб іронізувати над ідеологемами противника: Привіт фашистській 
хунті від афробандерівців :) (twitter.com, 26.08.2015); Тут така зрада. Вияв- 
ляється і в Бразилії гомодиктатура, і в Тайвані, і навіть в Індії (twitter.com, 
10.06.2016).
Окремо варто виділити цілий ряд композитів з основою -бот: порохобот,
ригобот, зелебот, юлебот, міхобот, гриценкобот, кремлебот. Бот – це 
комп’ютерна програма, що виконує в інтернеті певні дії (у деяких випадках – 
імітує дії людини). У суспільно-політичному контексті йдеться про цілі групи 
фейкових користувачів соціальних мереж, які працюють на конкретного полі- 
тика або пропаганду: Юлеботи в дії: 9 з 10 живих додзвонювачів на Ера ФМ 
знову вибрали б Порошенка президентом. 66% з дзвінків на радіоробот – вибрали 
Тимошенко (twitter.com, 26.06.2016). Однак, як ми вже зазначали вище, ці компо- 
зити, особливо порохобот і зелебот, розширили свою семантику. Олена 
Пефтієва зауважує, що образність слова, ґрунтована на ймовірнісних семах де- 
нотата, збільшує шанси появи нового ЛСВ, який виражає емоцію або ставлення 
мовця до іншої людини (Peftieva 87). Це спостерігаємо і у випадку з ботом: семи
«нелюдина», «запрограмований», «імітація» створюють значення «сліпий при- 
хильник», що звучить як відмова визнавати суб’єктність і наявність власної 
думки у співрозмовника. Наприклад: Нуль логіки детектед: якщо критикувати 
когось із кандидатів у президенти (крім власне президента), до тебе у соцмере- 
жах прилетять повідомити, що ти – порохобот (twitter.com, 12.02.2019).
Додаткове іронічне забарвлення мають гібридні композити з основою
-стайл: Пшонкостайл і жлобостайл. Вони характеризують стиль інтер’єру, 
яким зловживають заможні люди без естетичного чуття. В аналізований період 
зафіксовано ще один синонім – бикоко, утворений завдяки контамінації. Усі 
лексеми функціонують в інтернет-комунікації: Кітч завжди пов’язаний з іміта- 
цією та наслідуванням, адже показує бажання переміститися у якийсь «кращий 
світ» із життям «по-багатому». Такими були пострадянські «євроремонти», а



тепер форми а-ля «Пшонка-style» чи «золотий унітаз» (tyzhden.ua, 28.06.2016); 
Рококо – реверсований стиль щодо бароко. А які взаємини між стилями бикоко 
і ригого? (twitter.com, 24.02.2014).
    В інтернет-комунікації також активні суспільно-політичні одиниці, утво- 
рені способом основоскладання з нульсуфіксацією: грантожер, грантоїд, каз- 
нокрад, кнопкодав, ленінопад, банкопад; основоскладання з суфіксацією: ду- 
ховноскрєпний. Вони підкреслюють іронічне ставлення до позначуваних суспіль- 
них груп чи феноменів: За останні роки тільки лінивий у нас не лаяв грантоже- 
рів, хоча в усьому світі половина культури, 90% громадської активності й 99% 
благодійних програм існують саме завдяки грантам, тож я буду останній, хто 
закликатиме обмежити цю сферу (tyzhden.ua, 30.03.2017); Місяць Лютий після 
перемоги революції перейменувати на ленінопад! (twitter.com, 21.02.2014).
    Зовсім мало одиниць суспільно-політичної неолексики утворено способом 
словоскладання. У монографії «Сучасна українська словотвірна номінація» Ла- 
риса Кислюк зауважує, що юкстапозитів багато у термінологічній лексиці, але 
загалом вони не настільки чисельні, як композити й абревіатури (Кислюк). Сус- 
пільно-політична лексика функціонує в неспеціальній сфері, тому для неї сло- 
воскладання не продуктивне. Юкстапозити здебільшого виконують номінативну 
функцію: онлайн-петиція, твіттер-дипломатія, театр-крематорій, ура- 
підтримка, фейсбук-експерт, фокус-група тощо. Зауважимо, що вигук ура, який 
входить до неологізмів ура-патріот, ура-патріотизм, ура-патріотичний і ура- 
підтримка, наближається своїми властивостями до префіксоїда зі значенням «ек- 
зальтований і фальшивий». Приміром: В ура-патріотичної недалекої публіки, 
до якої, на жаль, належить і чимало представників влади, було дві теми, про які 
гріх щось не бовкнути: відновлення ядерного потенціалу та отримання сучасної 
американської зброї (tyzhden.ua, 28.05.2015); Є такий жарт: знаєте, що 
об'єднує ура-патріотів та членів НЗФ? І ті, і ті виступають за блокаду ОРДЛО 
(twitter.com, 02.02.2017).
Натомість абревіація демонструє високу продуктивність. На думку дослід-
ників, збільшення кількості складноскорочених слів викликане дією закону мов- 
ної економії (Коць 263). У суспільно-політичній неолексиці спостерігаємо пере- 
важання ініціальних абревіатур у номенклатурних номінаціях: НАБУ ← Націо- 
нальне антикорупційне бюро України, НАЗК ← Національне агентство з питань 
запобігання корупції, ДБР ← Державне бюро розслідувань, ДФС ← Державна 
фіскальна служба, ОТГ ← об’єднана територіальна громада, БДІПЛ ← Бюро 
демократичних інститутів і прав людини, АТО ← Антитерористична операція, 
ТКГ ← Тристороння контактна група з мирного врегулювання ситуації на сході 
України; ОРДЛО ← окремі райони Донецької і Луганської областей; «ДНР» ← 
так звана «Донецька Народна Республіка», «ЛНР» ← так звана «Луганська 
Народна Республіка», БПП ← Блок Петра Порошенка, ОПЗЖ ← Опозиційна 
платформа – За життя, СН ← Слуга Народу, ЄС (партія) ← Європейська 
Солідарність. Серед нових змішаних абревіатур домінують загальні назви: 
адмінреформа ← адміністративна реформа, держзрада ← державна зрада, 
енергонезалежність ← енергетична незалежність, політбіженець ← політич-



ний біженець, центробанк ← центральний банк, інформатака ← інформаційна 
атака, Нацрада реформ ← Національна рада реформ. Обидва види функціону- 
ють в українській інтернет-комунікації, однак, на відміну від композитів чи 
юкстапозитів, не мають вмотивованих внутрішньою структурою конотацій. Ко- 
ристувачі твіттеру створюють оцінне й емотивне значення, обіграючи семан- 
тику: БПП – це Банда Підлих Паразитів (twitter.com, 14.02.2017); або звукову 
форму абревіатури: Абревіатура Опозиційної Платформи За Життя здається 
мені самовикривальною, хоч нічого й не значить. Просто ОПЗЖ і все ясно 
(twitter.com, 12.02.2019). Як бачимо, асоціації мовців спираються на просторічні 
й пейоративні елементи.
    У творенні суспільно-політичної неолексики протягом 2014–2019 рр. 
надзвичайно продуктивний ще один спосіб із дискусійним статусом в українсь- 
кому мовознавстві – контамінація (телескопія). Традиційно його відносять до 
неузуальних, однак ми погоджуємося із твердженням Євгена Редька, що йдеться 
про синтетичне явище, яке опирається на автохтонну й інтернаціональну дери- 
ваційні традиції, і внаслідок колоквіалізації мови активізувалося в сучасному 
українському словотворенні (Редько 209). Контамінат – це «номінативна мо- 
дельована одиниця, утворена, як правило, з двох слів з усіченням щонайменше 
одного з них у місцi з’єднання, з можливим накладенням i вставками морфів, а 
також зі збереженням акцентно-складової структури одного з вихідних слів, взя- 
того в якості морфологічного зразку» (Косович 99). Асоціативна природа – при- 
чина особливої виразності й стилістичного забарвлення новотворів. Найчастіше 
іронія й негативна конотація спрямована на політичних діячів: Бандюкович ← 
бандит + Янукович; Янушеску ← Янукович + Чаушеску; Путлер ← Путін + 
Гітлер; Тягнибакс ← Тягнибок + бакс; Мертвечук ← мертвечина + Медведчук; 
Зелінскі ← Зеленський + Левінскі. Не менш популярні контамінати на позначення 
самопроголошених республік: Донбабве ← Донецьк + Зімбабве; Луганда ← Лу- 
ганськ + Уганда; Лугандон. Окремі явища суспільно-політичного життя також 
отримують номінації завдяки сплаву жаргонних і пейоративних лексем: бикоко
← бик + рококо; вишиватник ← вишиванка + ватник; зебіли ← Зеленський +
дебіли; олігархономіка ← олігархія + економіка; фашизоїдний ← фашистський
+ шизоїдний. Контамінати рідко трапляються у мові мережевих ЗМІ, але ряс- 
ніють у дописах користувачів соціальної мережі «Твіттер»: Бандюкович та 
базаров опираються на підтримку криміналітету, у них руки по лікоть в крові! 
І хай хтось скаже, що це наклеп. (twitter.com, 23.01.2014); Українці мріяли про 
нового Рейгана, а вийшла моніка зелінскі... (twitter.com, 28.09.2019); Гройсман 
назвав Україну заручницею МВФ. А заручницею купки 5-10 олігархів не назвав. 
Цнотливий який. Вишиватник. (twitter.com, 02.10.2018). Іноді контамінати ви- 
никають на основі графічно-звукових особливостей слів: РФрендум, ПреЗЕдент. 
Висновки та перспективи дослідження. В аналізованому періоді  виді- 
ляємо три етапи, що наклали специфіку на українську інтернет-комунікацію, а 
також творення й функціювання суспільно-політичної неолексики. Перший з 
них – Євромайдан (листопад 2013 р. – лютий 2014 р.), протягом якого інтернет-



платформи і соціальні мережі були інструментом протесту, дали змогу швидко 
поширювати інформацію і декларувати свою позицію. Під час другого періоду 
(2014–2018 рр.) розпочалася активна фаза гібридної війни. Інтернет-комунікація 
також перетворилася на плацдарм боротьби, а мовні засоби стали інструментом 
інформаційних атак, зокрема для приписування ярликів і висміювання ідеологем 
противника. Третій етап (2019 р.) позначений виборчими перегонами і зміною 
влади, що максимізують страх перед невизначеністю і вразливість суспільства. 
Поляризація українського соціуму досягає піку, й суспільно-політичний сегмент 
інтернет-комунікації перетворюється на пошук «внутрішніх ворогів». Зростає 
частотність негативно оцінних номенів співгромадян, які займають іншу пози- 
цію. Неолексеми порохобот і зелебот швидко втрачають семантику «прихиль- 
ник відповідного політика» і набувають ознак мови ворожнечі, оскільки перетво- 
рюються на збірні назви груп, які протистоять в інтернет-комунікації.
    Серед суспільно-політичної неолексики домінують експресивно-оцінні оди- 
ниці, творення яких супроводжується поєднанням конотації й образності одразу 
двох твірних основ. Найбільш продуктивним у період 2014–2019 рр. стало осно- 
воскладання. Композити не тільки називають нові феномени суспільно-політич- 
ного життя, а й дають їм оцінку (переважно негативну). Складні слова з 
просторічними, жаргонними і пейоративними компонентами представлені в ін- 
тернет-комунікації нерівномірно: мережеві ЗМІ уникають надто експресивних 
одиниць з елементами мови ворожнечі. Натомість користувачі соцмереж активно 
послуговуються ними, щоб іронізувати над ідеологемами противника. Конста- 
туємо високий стилістичний потенціал композитів з основою -бот, які 
функціонують як заперечення суб’єктності і наявності власної думки у співроз- 
мовника. Додаткове іронічне забарвлення мають гібридні композити. 
Основоскладання часто поєднується із нульсуфіксацією.
    Словоскладання в суспільно-політичній лексиці не продуктивне. Юкстапо- 
зити здебільшого виконують номінативну функцію. Натомість абревіація де- 
монструє високу продуктивність, в аналізований період виникло чимало 
ініціальних і змішаних абревіатур. Користувачі твіттеру створюють оцінне й 
емотивне значення, обігруючи семантику або звукову форму абревіатури. Попри 
дискусійний статус контамінації, в інтернет-комунікації наявна велика кількість 
породжених нею новотворів. Асоціації мовців спираються на просторічні та 
пейоративні елементи, а об’єктом іронії є політичні діячі, самопроголошені рес- 
публіки і негативні явища суспільно-політичного життя. Контамінати не 
частотні у мові інтернет-видань, але широко представлені у дописах користу- 
вачів твіттеру.
    Подальшого вивчення потребує використання суспільно-політичної неоле- 
ксики як інструменту гібридної агресії й маніпуляцій, а також роль ідеологем
«русского міра» у внутрішній поляризації українського суспільства.



Література
1.	Активні ресурси сучасної української номінації: ідеографічний словник нової лексики / 
Є. А. Карпіловська, Л. П. Кислюк, Н. Ф. Клименко та ін.; відп. ред. Є. А. Карпіловська. 
Київ: ТОВ «КММ», 2013. 416 с.
2.	Дзюбіна О. І. Структура, семантика та прагматика сленгових неологізмів соціальних ме- 
реж Twitter та Facebook: автореф. дис... канд. філол. наук. Львів, 2016. 18 с.
3.	Динамічні    процеси    в    сучасному    українському    лексиконі    /    Н. Ф. Клименко, 
Є. А. Карпіловська, Л. П. Кислюк. Київ: Видавничий дім Дмитра Бураго, 2008. 336 с.
4.	Загнітко А. Сучасний політичний газетний дискурс: риторика і синтаксис. Донецький віс- 
ник Наукового товариства ім. Шевченка. Т. 16. Донецьк: Східний видавничий дім, 2007. 
С. 5–19.
5.	Кислюк Л. Сучасна українська словотвірна номінація: ресурси та тенденції розвитку. Київ: 
Видавничий дім Дмитра Бураго, 2017. 424 с.
6.	Кондратенко Н. Гумор в українському політичному дискурсі. Культура слова. 2019. 
Вип. 91. С. 112–121.
7.	Косович О. Контамінація у дзеркалі неономінації: лінгвокреативні можливості. Проблеми 
семантики слова, речення та тексту. 2014. Вип. 32. С. 96–104.
8.	Костюк Ю. Афіксальне словотворення суспільно-політичної неолексики. Лінгвостиліс- 
тичні студії. 2017. Вип. 7. С. 78–84.
9.	Коць Т. А. Літературна норма у функціонально-стильовій і структурній парадигмі. Київ: 
Логос, 2010. 303 с.
10.	Кравчук Л. Семантико-функціональний потенціал оказіоналізмів у текстах засобів масової 
інформації початку XXI століття: автореф. дис. … канд. філол. наук. Київ, 2016. 20 с.
11.	Лук’яненко С. С. Лексико-словотвірні інновації в українському соціально-політичному 
назовництві: автореф. дис канд. філол. наук. Харків, 2009. 18 с.
12.	Магда Є. В. Гібридна війна: вижити і перемогти. Харків: Віват, 2015. 303 с.
13.	Нелюба А., Редько Є. Лексико-словотвірні інновації (2015–2016). Словник. Харків: 
Харківське історико-філологічне товариство, 2017. 204 с.
14.	Нерян С. О. Аргументативний дискурс української інтернет-комунікації в соцмережах: 
лінгвопрагматичний аспект: автореф. дис канд. філол. наук. Одеса, 2019. 20 с.
15.	Редько Є. Словотвірна контамінація в сучасних інноваційних процесах. ХХ–ХХІ століття: 
жанрово-стильові й лінгвістичні метаморфози в українській мові і літературі: колек- 
тивна монографія / за ред. А. Архангельської. Оломоуц: VUP, 2016. С. 205–229.
16.	Степаненко М. І. Політичне сьогодення української мови: актуальний перефрастикон: 
монографія. Харків: Видавець Іванеченко І. С., 2017. 616 с.
17.	Стишов О. А. Нова суспільно-політична лексика і термінологія в сучасній українській 
мові. Лінгвістичні дослідження. 2019. Вип. 50. С. 258–268.
18.	Яремко Я. Сучасна політична термінологія: на перетині когніції та комунікації. Дрогобич: 
Посвіт, 2015. 436 с.
19.	Allcott H., Gentzkow M. Social Media and Fake News in the 2016 Election. Journal of Economic 
Perspectives. 2017. 31(2). Pp. 211–236.
20.	Barton D., Lee C. Language Online: Investigating Digital Texts and Practices. New York: 
Routledge, 2013. 226 p.
21.	Crystal D. Language and the Internet. New York: Cambridge University Press, 2006. 318 p.
22.	Herring S. C. Computer-mediated discourse analysis: An approach to researching online be- 
havior. Designing for Virtual Communities in the Service of Learning. New York: Cambridge 
University Press, 2004. Pp. 338–376. URL: http://ella.slis.indiana.edu/~herring/cmda.pdf (дата 
звернення 13.06.2020).
23.	Peftieva O. F. Figurative Component as an Inherent Part of a Word Semantic Structure. Linguistic 
Studies. 2018. № 35. Рp. 83–88.



24.	Piechota G., Rajczyk R. The role of social media during protests on Maidan. Communication 
Today. 2015. Vol. 6. No. 2. Рр. 86–96.
25.	Struhanets L. Development of the Ukrainian language word stock of the 20th–beginning of the 
21st centuries. Analele Universităţii din Craiova. Seria Ştiinţe Filologice. Lingvistică. 2017. No. 
1–2. Pp. 409–414.
26.	Svetoka S. Social media as a tool of hybrid warfare. NATO Strategic Communications Centre of 
Excellence, 2016. URL: https://www.stratcomcoe.org/social-media-tool-hybrid-warfare (дата 
звернення 16.06.2020).
27.	Wilson A. Ukraine Crisis: What it means for the West. Totton: Hobbs the Printers, Yale Univer- 
sity Press, 2014. 248 p.
28.	Zappavigna M. Discourse of Twitter and social media: How we use language to create affiliation 
on the web. Vol. 6. A&C Black, 2012. 240 p.

Список джерел
1.	Тиждень, 2014–2019. URL: tyzhden.ua (дата звернення 10.06.2020).
2.	Твіттер, 2014–2019. URL: twitter.com (дата звернення 11.06.2020).

References
1.	Karpilovs'ka, Yevheniya, Kyslyuk, Larysa and Nina Klymenko. Aktyvni resursy suchasnoyi 
ukrayins'koyi nominatsiyi: ideohrafichnyy slovnyk novoyi leksyky (Active Resources in Modern 
Ukrainian Nomination: New Vocabulary Dictionary). Kyiv: TOV «KMM», 2013. Print.
2.	Dzyubina O. I. “Struktura, semantyka ta prahmatyka slenhovykh neolohizmiv sotsial'nykh merezh 
Twitter ta Facebook (Structure, Semantics, and Pragmatics of Slang Neologisms on Twitter and 
Facebook).” Diss. L'viv, 2016. Abstract. Print.
3.	Klymenko, Nina, Karpilovs'ka, Yevheniya, and Larysa Kyslyuk. Dynamichni protsesy v 
suchasnomu ukrayins'komu leksykoni (Dynamic Processes in Modern Ukrainian Vocabulary). 
Kyiv: Vydavnychyy dim Dmytra Buraho, 2008. Print.
4.	Zahnitko, Anatoliy. “Suchasnyy politychnyy hazetnyy dyskurs: rytoryka i syntaksys (Modern Po- 
litical Newspaper Discourse: Rhetoric and Syntax).” Donets'kyy visnyk Naukovoho tovarystva im. 
Shevchenka (Donetsk Journal of Shevchenko Scientific Society) 16 (2007): 5–19. Print.
5.	Kyslyuk, Larysa. Suchasna ukrayins'ka slovotvirna nominatsiya: resursy ta tendentsiyi rozvytku 
(Modern Ukrainian Derivational Nomination: Resources and Development Tendencies). Kyiv: 
Vydavnychyy dim Dmytra Buraho, 2017. Print.
6.	Kondratenko, Nataliya. “Humor v ukrayins'komu politychnomu dyskursi (Humor in Ukrainian 
Political Discourse).” Kul'tura slova (Word Culture) 91 (2019): 112–121. Print.
7.	Kostiuk, Yuliia. “Afiksal'ne slovotvorennya suspil'no-politychnoyi neoleksyky (Socio-Political 
Neolexemes: Affixal Word-Formation).” Linhvostylistychni studiyi (Linguostylistic Stidies) 7 
(2017): 78–84. Print.
8.	Kosovych, Ol'ha. “Kontaminatsiya u dzerkali neonominatsiyi: linhvokreatyvni mozhlyvosti 
(Blending in Neonomination: Lingual Creative Opportunities).” Problemy semantyky slova, re- 
chennya ta tekstu (Problems of Word, Sentence, and Text Semantics) 32 (2014): 96–104. Print.
9.	Kots', Tetyana. Literaturna norma u funktsional'no-styl'oviy i strukturniy paradyhmi (Literary 
Norm in Functional, Stylistic, and Structural Paradigm). Kyiv: Lohos, 2010. Print.
10.	Kravchuk, Lyudmyla. “Semantyko-funktsional'nyy potentsial okazionalizmiv u tekstakh zasobiv 
masovoyi informatsiyi pochatku XXI stolittya (Nonce Words Semantic and Functional Potential 
in Media Texts at the Beginning of 21st Century).” Diss. Kyiv, 2016. Abstract. Print.
11.	Lukyanenko Serhiy. “Leksyko-slovotvirni innovatsiyi v ukrayins'komu sotsial'no-politychnomu 
nazovnytstvi (Lexical and Derivational Innovations in Ukrainian Socio-Political Nomination).” 
Diss. Kharkiv, 2009. Abstract. Print.
12.	Mahda, Yevhen. Hibrydna viyna: vyzhyty i peremohty (Hybrid War: How to Survive and Win).
Kharkiv: Vivat, 2015. Print.



13.	Nelyuba, Anatoliy, and Yevhen Red'ko. Leksyko-slovotvirni innovatsiyi (2015–2016). Slovnyk 
(Lexical and Derivational Innovations in 2015–2016. Dictionary). Kharkiv: Kharkivs'ke 
istoryko-filolohichne tovarystvo, 2017. Print.
14.	Neryan Sofiya. “Arhumentatyvnyy dyskurs ukrayins'koyi internet-komunikatsiyi v sots- 
merezhakh: linhvoprahmatychnyy aspect (Ukrainian Internet-Communication Argumentative 
Discourse: Linguopragmatic Aspect).” Diss. Odesa, 2019. Abstract. Print.
15.	Red'ko, Yevhen. “Slovotvirna kontaminatsiya v suchasnykh innovatsiynykh protsesakh 
(Blending in Modern Derivational Processes).” XX-XXI stolittya: zhanrovo-styl'ovi y linhvistychni 
metamorfozy v ukrayins'kiy movi i literature (Generic and Stylistic Linguistic Metamorphoses in 
Ukrainian Language and Literature in 20th and 21st Centuries). Olomouc: VUP, 2016. 205–229. 
Print.
16.	Stepanenko, Mykola. Politychne s'ohodennya ukrayins'koyi movy: aktual'nyy perefrastykon 
(Ukrainian Language Political Modernity: Popular Paraphrases). Kharkiv: Vydavets' 
Ivanechenko I. S., 2017. Print.
17.	Styshov, Oleksandr. “Nova suspil'no-politychna leksyka i terminolohiya v suchasniy ukrayins'kiy 
movi (New Socio-Political Vocabulary and Terminology in Modern Ukrainian Language).” 
Linhvistychni doslidzhennya (Linguistic Research) 50 (2019): 258–268. Print.
18.	Yaremko, Yaroslav. Suchasna politychna terminolohiya: na peretyni kohnitsiyi ta komunikatsiyi 
(Modern Political Terminology: between Cognition and Communication). Drohobych: Posvit, 
2015. Print.
19.	Allcott, Hunt, and Matthew Gentzkow. “Social Media and Fake News in the 2016 Election.”
Journal of Economic Perspectives, 31 (2017): 211–236. Print.
20.	Barton, David and Carmen Lee. Language Online: Investigating Digital Texts and Practices. New 
York, NY: Routledge, 2013. Print.
21.	Crystal, David. Language and the Internet. New York: Cambridge University Press, 2006. Print.
22.	Herring, Susan. “Computer-mediated discourse analysis: An approach to researching online be- 
havior.” Designing for Virtual Communities in the Service of Learning. New York: Cambridge 
University Press, 2004. 338–376. Web. 13 Jun 2020.
23.	Peftieva, Olena. “Figurative Component as an Inherent Part of a Word Semantic Structure.” Lin- 
guistic Studies 35 (2018): 83–88. Print.
24.	Piechota, Grażyna, and Robert Rajczyk. “The role of social media during protests on Maidan.”
Communication Today Vol. 6, No. 2 (2015):86–96.
25.	Struhanets, Lyubov. “Development of the Ukrainian language word stock of the 20th–beginning 
of the 21st centuries.” Analele Universităţii din Craiova. Seria Ştiinţe Filologice. Lingvistică 1– 
2 (2017): 409–414.
26.	Svetoka, Sanda. Social media as a tool of hybrid warfare. NATO Strategic Communications Cen- 
tre of Excellence, 2016. Web. 16 Jun 2020.
27.	Wilson, Andrew. Ukraine Crisis: What it means for the West. Totton: Hobbs the Printers, Yale 
University Press, 2014. Print.
28.	Zappavigna, Michele. Discourse of Twitter and social media: How we use language to create 
affiliation on the web. A&C Black, 2012. Print.

List of Sources
1. Tyzhden (Week), 2014–2019. Web. 10 Jun 2020.
2. Twitter, 2014–2019. Web. 11 Jun 2020.



     NEW SOCIO-POLITICAL VOCABULARY IN INTERNET-COMMUNICATION: 
STRUCTURE AND FUNCTIONING
Yuliia Kostiuk
     Department of the Ukrainian Language and Teaching Methods, Ternopil Volodymyr Hnatiuk 
National Pedagogical University, Ternopil, Ukraine
Abstract
     Background: Recent research provides profound evidence that technologies have become a 
powerful instrument to interfere in democratic processes and influence their results. Since Ukrainian 
online and social media are amongst Russian hybrid aggression targets, language used for discussing 
politics and ideological position is permanently reinforced with new lexical units.
     Purpose: The paper aims to analyze new socio-political vocabulary derivational peculiarities 
and its functioning in Ukrainian internet communication during 2014–2019.
     Results: During the examined period, Ukrainian internet communication specifics was deeply 
rooted into social and political life. Euromaidan (addressed as a social media protest), the outbreak 
of Russian hybrid aggression which filled online space with fake news and propaganda, uncertainty 
caused by election in 2019 are the external factors that created a lingual demand for expressive units. 
Bunch of socio-political neologisms has been used for labelling, irony and sarcasm, etc.
     Comparing Ukrainian online media (Tyzhden) and social media (Twitter), we observed domi- 
nation of compounding which allow to combine figurativeness of two and more stems. Compounds 
with jargon or pejorative components are considerably more common on Twitter than in online me- 
dia, and they sometimes demonstrate the properties of hate speech. Participant of internet communi- 
cation also add evaluative component to abbreviations, playing with units’ semantics or using 
assonant assosiations. Blends constitute a large part of new vocabulary, merging names of politicians, 
self-proclaimed states or social phenomena with slang or even obscene language.
     Discussion: Conducted analysis provides a basis for further investigation of new socio-political 
vocabulary as an instrument of hybrid warfare and role of Russkiy mir ideology in Ukrainian society 
polarization.
     Keywords: new socio-political vocabulary, internet communication, Ukrainian language, hy- 
brid warfare, compounding, abbreviation, blending, Twitter.
Vitae
     Yuliia Kostiuk is a PhD student at Department of the Ukrainian Language and Teaching 
Methods, Ternopil Volodymyr Hnatiuk National Pedagogical University. Specialization: 035 Phi- 
lology. Her areas of research interest include socio-political vocabulary and language in internet com- 
munication.
Correspondence: yuliia.kostiuk@tnpu.edu.ua
    Надійшла до редакції 1 жовтня 2020 року 
Рекомендована до друку 15 жовтня 2020 року























