Логос. Онлайн
№ 4   ‖   Грудень, 2019	№ 4 ‖ December, 2019
UDC 81’373.231DOI 10.11232/2663-4139.04.22

                  Олар Катерина Валентинівна здобувач вищої освіти гуманітарного факультету Національний університет «Острозька академія»

Науковий керівник:

Максимчук Віталій Васильович
кандидат філологічних наук, доцент кафедри української мови і літератури
Національний університет «Острозька академія»

УКРАЇНСЬКИЙ МІЛІТІ-ПСЕВДОНІМІКОН: СЛОВОТВІРНИЙ АСПЕКТ

Анотація.У статті подано визначення понять «міліті-псевдонім» і «міліті-псевдонімікон», а також окреслено їх місце в системі власних назв. Проаналізовано, за допомогою яких способів словотвору утворено сучасні українські міліті-псевдоніми. Описано їх структуру й окреслено перспективи подальших досліджень.
Ключові слова: міліті-псевдонім, міліті-псевдонімікон, словотвір, способи словотвору.

     В українському ономастиконі повноцінно функціюють псевдоніми як клас вторинних факультативних особових найменувань. М. Торчинський поділяє їх на окремі сектори залежно від сфери діяльності людини. Серед цих секторів чільне місце посідають міліті-псевдоніми – «військові іменування, передусім підпільні клички розвідників» [1]. На основі визначення вченого стверджуємо, що міліті-псевдонім – це неофіційне вторинне найменування, яке використовують люди у військовій сфері діяльності. Сукупність таких найменувань утворює міліті-псевдонімікон.
     Словотвірна класифікація українських міліті-псевдонімів – перспективна галузь дослідження в ономастиці. Адже міліті-псевдоніми різноманітні як із функційного і структурного погляду, так і з дериваційного. Загалом спосіб словотвору в мовознавстві визначають як «прийом зміни твірного слова або словосполучення (його морфемної будови, звукового складу, лексичного значення), внаслідок чого утворюється нова похідна одиниця» [2]. У системі української мови існує багато способів словотвору. За характером словотвірної бази виділяють морфологічні й неморфологічні (морфолого-синтаксичний, лексико-семантичний, лексико-синтаксичний) способи. За видом твірних формантів у межах морфологічного способу словотвору виокремлюють суфіксальний, префіксальний, суфіксально-префіксальний, постфіксальний, флективний і т. д. [3].
     Дослідження способів словотвору в ономастиці представляють праці таких учених: І. Желєзняк,   В. Горпинича,   О. Суперанської,   В. Німчука,   А. Корепанової, І. Муромцева, Н. Подольської, М. Сюська, О. Трубачова та ін. Способи творення власних назв описав М. Торчинський в одному з розділів своєї монографії «Структура онімного простору української мови» [1]. Ґрунтовні напрацювання в цій темі має Н. Павликівська [3]. Однак сучасні українські міліті-псевдоніми ще не були предметом спеціального дослідження в ономастиці. Тому мета нашої статті – проаналізувати сучасні українські міліті-псевдоніми зі словотвірного погляду.
     Усі оніми – похідні одиниці, або деривативні. Цю думку обстоює Н. Подольська [4]. Аналогійну тезу висловлює М. Торчинський і вказує, що власні назви, зокрема й міліті-псевдоніми, не можуть бути первинними, непохідними [1]. Згідно з дослідженням Ю. Карпенка, під час творення кожної нової власної назви відбувається онімізація або трансонімізація [5]. Таким способом утворені й міліті-псевдоніми. Наприклад, такі найменування, як Хмара, Промінь, Кит, Береза, Горобець, Холодильник тощо, сконструйовано на основі відповідних апелятивів. Трансонімізовані міліті-псевдоніми (Робінзон, Одеса, Термінатор, Сізіф, Дейл тощо) також є похідними, оскільки їхня твірна база – відповідні оніми, ужиті для назви первинних об’єктів й використані для найменування вторинних носіїв (у нашому випадку – військових) на основі асоціативних зв’язків. Інколи під час творення псевдонімів використовують різні форманти, унаслідок чого первинний вигляд оніма видозмінюється: Третяков (від прізвища Третяк). Часто псевдоніми утворюють за допомогою усічення формантів: Цинк (від прізвища Цинкуш); або використовують усічено-суфіксальний спосіб: Кабанчик (від прізвища Кабанов). Трапляються випадки, коли твірне слово визначити практично неможливо, оскільки псевдоніми – асемантичні найменування із прихованою мотивацією, яка залежить від екстралінгвальних чинників (Дюс, Кухай, Фофа, Баха, Ваха).
     Найпродуктивніший спосіб творення міліті-псевдонімів – трансонімізація, сутність якої виявляється в тому, що онім з одного розряду переходить у розряд міліті-псевдонімів, напр., астіонім Одеса, антропонім Пікассо, міфонім Прометей, фільмонім Скрудж і т. д. Н. Подольська серед видів трансонімізації виділяє трансантропонімізацію, яка передбачає перехід антропонімів з одного розряду в інший [3]. Серед міліті-псевдонімів вона виявляється в тому, що у псевдоніми переходять:
     • офіційні та зменшено-пестливі форми особових імен: Тарас, Федір, Адам, Тоха, Сава, Ярик, Вован, Кет, Назарчик та ін.;
     • прізвища: Бублик, Голуб, Ярема, Головко тощо;
     • батьконіми (часто – зросійщені): Кузміч, Михалич, Палич, Іванич, Прокопович та ін.
     Окрім цього, у розряд псевдонімів часто переходять прізвиська, утворені від офіційних прізвищ військових за допомогою усічено-суфіксального способу: Рудік (Руденко), Яблучко (Яблуновський), Кабанчик (Кабанов), Фарік (Фарісей), Павлуха (Павленко) та ін.
     На основі проаналізованих псевдонімів стверджуємо, що значну кількість міліті- псевдонімів утворено способом антропонімізації, що передбачає перехід апелятива в розряд антропонімів. Наприклад, Апельсин, Мажор, Терапевт, Холодильник, Козак, Береза, Малюк, Промінь, Хмара, Голова і т. д. Їх також утворено на основі асоціативних зв’язків, які поєднують денотат із певним предметом чи поняттям: Малюк – військовий невеликого зросту; Голова – розумний, кмітливий боєць; Береза – людина стрункої статури і т. д. Н. Подольська виділяє такі три типи семантичної онімізації:
     • просту (використання в ролі оніма загальної назви в початковому вигляді без жодних семантичних нашарувань);
     • метафоричну (використання загальної назви в ролі оніма на основі подібності);
     • метонімічну (перенесення назви з одного об’єкта на інший на основі смислової асоціації за суміжністю) [4].
     За цією класифікацією групуємо українські міліті-псевдоніми, оскільки це послугує поштовхом для аналізу їхньої мотиваційної бази. У міліті-псевдонімах представлена тільки проста й метафорична онімізація. На основі простої семантичної онімізації утворені такі найменування: Череп, Людоїд, Дівіді, Шаман, Фестиваль, Комод, Батарейка та ін. Ця група псевдонімів нечисленна, бо їх переважно використовують для характеристики носія. Псевдоніми, сконструйовані шляхом простої семантичної онімізації, – це зазвичай амотивовані одиниці, оскільки вони мають ситуативний характер і утворені внаслідок певної події, для розуміння якої потрібно використовувати екстралінгвальну інформацію.
     Інша група – псевдоніми, утворені способом метафоричної семантичної онімізації. До неї належать такі одиниці: Тополя, Білка, Лиса, Вовк, Пантера, Панда, Орел, Беркут, Сова, Шершень, Пітон, Вуж, Змій, Ефа, Гюрза, Муха, Комар, Соловей, Жайвір, Батя, Сват, Дід, Граніт, Смайлик, Світлячок, Улибка і багато інших. Причиною значної чисельності цієї групи псевдонімів є те, що вони підкреслюють певні риси вдачі бійців, а ознаки відповідних птахів, плазунів, комах, предметів тощо перенесено на денотата (напр., Лиса – хитра людина; Геракл – сильний боєць; Граніт – людина із твердим характером і т. д.).
     Н. Подольська відзначає, що продуктивним способом творення власних назв є субстантивація як різновид морфолого-синтаксичного способу. Це процес, «який полягає в переході апелятива (будь-якої частини мови, словосполучення, фрази) в онім-субстантив:   дно →    станція   Дно,   грядущий →   прізвище    Грядущий» [4]. М. Торчинський звертає увагу на творення оніма Дно й зауважує, що тут відбулася онімізація апелятива, тому що іменник субстантивуватися не може [1]. Погоджуємося з думкою М. Торчинського й відзначаємо, що субстантивуватися можуть усі частини мови, крім іменників. Цей спосіб творення віддзеркалений в українських міліті- псевдонімах, зокрема: Добрий, Хитрий, Лютий, Тихий, Впевнений, Угрюмий, Хмурий, Старий, Фартовий, Малий, Седой, Молодий, Крупний, Лисий, Чорний, Шустрий, Білий, Рижий, Сивий, Бистрий, Дикий, Лихий, Злий, Скромний, Чесний, Говіркий тощо. Представлені також одиниці, що походять від порядкових числівників: Десятий, 24-й та ін.
     Серед українських міліті-псевдонімів у поодиноких випадках наявні номінації, утворені морфологічними способами словотвору, а саме:
     • словоскладанням: Шао-Лінь;
     • редуплікацією основ: Толя-Толя – від Анатолій Анатолійович.
     В ономастиці загалом продуктивним уважають синтаксичний спосіб творення як різновид лексико-семантичного способу [1]. Однак під час конструювання українських міліті-псевдонімів його використовують не часто насамперед через те, що найменування-словосполучення не зручні для вимови. Міліті-псевдоніми повинні бути легкими для мовлення. Синтаксичний спосіб творення представляють такі складені одиниці, утворені за зразком іменниково-прикметникового словосполучення: Саша Чужий, Чорний Вовк, Морський Чорт.
     У поодиноких випадках використано лексико-синтаксичний спосіб, «коли похідне слово утворюється на базі синтаксично вільного словосполучення, компоненти якого зливаються в єдину цілісну лексичну одиницю без будь-яких формально-граматичних змін» [5], напр., Нежурись. Декілька міліті-псевдонімів сконструйовано словесно- цифровим способом (Дамба-22, Ніч-05).
     Під час аналізу українських міліті-псевдонімів натрапляємо на безафіксний спосіб творення – відкидання певних значущих частин слова. Серед безафіксних способів виділяють такі різновиди, як афереза, синкопа й апокопа – «тобто відкидання початкових, середніх або кінцевих частин твірної лексеми» [1]. Яскраво виражена група найменувань, утворених шляхом апокопи. Це псевдоніми, що походять від офіційних прізвищ бійців: Цинк (Цинкуш), Нестер (Нестеренко), Клим (Климюк), Май (Майборода), Риба (Рибаченко), Непс (Непсов), Жук (Жуков), Дюс (Дюсов), Голуб (Голубєв), Орєх (Оріхівський) та ін. За допомогою апокопи, супроводжуваної флективним способом словотвору, утворені міліті-псевдоніми, що також походять від офіційних прізвищ військових: Клема (Клемешев), Крава (Кравченко), Сава (Савченко), Руфа (Руфімський), Кузя (Кузнєцов), Проха (Прошкін), Фома (Фомін), Ніжний (Ніженський), Добрий (Доброшинський) тощо. У поодиноких випадках спостерігаємо явище аферези: Кубик (від прізвища Якубик), а також синкопи: Гаха (прізвище Гаюха). Очевидно, середня літера ю випала задля більшої зручності під час вимови.
     Окрім проаналізованих способів словотвору, поодинокі українські міліті- псевдоніми сконструйовано шляхом абревіації, суть якої полягає в тому, що вторинне найменування утворюють поєднанням окремих букв чи буквосполучень офіційних імені, прізвища й по батькові бійців. Зокрема, представлена уламкова абревіація: Болік (Болеса Домінік).
     Отже, українські міліті-псевдоніми різноманітні в словотвірному аспекті. Під час конструювання цих вторинних найменувань використовують морфологічні й неморфологічні способи словотвору. Морфологічні способи представляють тільки два його різновиди – словоскладання й редуплікація основ. Велику групу псевдонімів утворено за допомогою апокопи, здебільшого супроводжуваної суфіксацією. У поодиноких випадках спостерігаємо наявність синкопи, аферези, а також таких способів, як синтаксичний, лексико-ситаксичний і абревіація. Представлено семантичну й метафоричну онімізацію. Найпродуктивнішим способом творення українських міліті-псевдонімів є трансонімізація, а саме – трансантропонімізація, тобто перехід антропонімів із одного розряду в інший зі змінами чи без них. Загалом сучасний український міліті-псевдонімікон – відкрита структура, яка постійно розширюється у зв’язку з суспільними обставинами. Відповідно, урізноманітнюються способи словотвору цих вторинних найменувань. Аналіз словотворчих засобів і тенденцій дає змогу простежити певну лінгвокреативність військових під час творення псевдонімів. Тому цей шар лексики відкритий для подальших досліджень як із словотворчого, так із соціо-, психо-, етнолінгвістичного й інших аспектів.

СПИСОК ВИКОРИСТАНИХ ДЖЕРЕЛ:

[1] Торчинський, М. (2008). Структура онімного простору української мови. Хмельницький: Авіст.
[2] Русанівський, В., Тараненко, О. & Зяблюк, М. (2004). Українська мова: Енциклопедія (2-ге вид., випр. і доп.). Київ: Вид-во
«Українська енциклопедія» ім. М. П. Бажана.
[3] Павликівська, Н. М. (2010). Українська псевдонімія ХХ століття (автореф. дис. … д-ра філол. наук). Вінницький державний педагогічний університет ім. Михайла Коцюбинського. Київ, Україна.
[4] Подольская, Н. (1988). Словарь русской ономастической терминологии. Москва: Наука.
[5] Карпенко, Ю. О. (2012). Онімізація і трансонімізація як словотвірний акт. Вилучено із http://karpenko.in.ua/wp- content/uploads/2012/12/onimizac.pdf.



UKRAINIAN MILITI-PSEUDONYMICON: WORD-FORMATION ASPECT

Olar K., student of the Faculty of Humanities
National University of Ostroh Academy

Scientific advisers:

Maksymchuk V., Ph.D. (Philology), Associate Professor of the Department of Ukrainian Language and Literature
National University of Ostroh Academy UKRAINE

Abstract.    In the article determinations of terms «militi-pseudonym» and «militi- pseudonymicon» are given. Their place in the system of proper names is outlined. It is analyzed ways of word-formation of modern Ukrainian militi-pseudonyms. Their structure is described and perspectives of further researches are planned.

Keywords: militi-pseudonym; word-formation; ways of word-formation.