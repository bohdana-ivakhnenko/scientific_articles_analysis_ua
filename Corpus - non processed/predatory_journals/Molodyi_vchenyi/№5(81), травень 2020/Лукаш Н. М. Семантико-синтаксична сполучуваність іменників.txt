«Молодий вчений» • № 5.1 (81.1) • травень, 2020 р.
DOI: https://doi.org//10.32839/2304-5809/2020-81.1-4 УДК 811.161.2’367.52



Лукаш Н.М.
Полтавський національний педагогічний університет
імені В.Г. Короленка

СЕМАНТИКО-СИНТАКСИЧНА СПОЛУЧУВАНІСТЬ ІМЕННИКІВ СЛОВО, МОВА
В ХУДОЖНЬОМУ ДИСКУРСІ ЛІНИ КОСТЕНКО
Анотація. У статті з’ясовано специфіку сполучуваності іменників слово, мова, зафіксованих у художньо- му дискурсі Ліни Костенко, з різними частинами мови на тлі семантико-синтаксичної структури речення. Схарактеризовано семантико-синтаксичні відношення між компонентами предикативних і непредика- тивних одиниць, утворених за участю названих субстантивів. Описано суб’єктні й об’єктні синтаксеми, репрезентовані іменниками слово, мова, у зв’язку з різними типами предикатів, установлено їхні мор- фологічні варіанти. Ідентифіковано центральні й периферійні засоби вираження головного й залежного членів у словосполученнях з атрибутивним типом детермінації. Виявлено специфіку функціювання но- менів слово, мова в конструкціях з адвербіальними семантико-синтаксичними відношеннями. Зафіксова- но розширення синтагматичного радіуса субстантивів у метафоричних контекстах.
Ключові слова: слово, мова, сполучуваність, предикатна синтаксема, суб’єктна синтаксема, об’єктна синтаксема, атрибутивна синтаксема, адвербіальна синтаксема, семантико-синтаксичні відношення.


В початках сотворіння світу було Слово. В початках сотворіння нації теж повинне бути Слово.
Ліна Костенко
Постановка проблеми. Для сучасної синтаксичної теорії пріоритетним є ана-
ліз речення як багатоярусної одиниці, у скла- ді якої виокремлено формально-граматичний, семантико-синтаксичний і комунікативний рівні. Вони взаємопов’язані, однаковою мірою важливі, стосуються як сфери мови  (перший та другий рівні), так і сфери мовлення (третій рівень). Нова парадигма вивчення речення пе- редбачає переорієнтацію лінгвістичних дослід- жень за принципом «від значення до форми». За такого підходу в центрі уваги синтаксистів постійно   перебувають   мінімальні семантико-

синтаксичні одиниці та закономірності їхньої взаємодії.
   Аналіз останніх досліджень і публікацій. Дослідженню актуальних проблем синтаксич- ної семантики присвячені праці І. Вихованця, К. Городенської, Н. Гуйванюк, А. Загнітка, Н. Іва- ницької, О. Межова, М. Мірченка,  М.  Плющ, М. Степаненка й ін. Об’єктом спеціального опису ставали окремі типи предикатних і субстанцій- них синтаксем, зосібна їхні сполучувальні влас- тивості. Здебільшого увагу науковців привертає валентний потенціал предикатів, тобто їхня здатність виконувати реченнєвотвірну функцію, відкриваючи певну кількість позицій, які можуть бути заповнені одиницями відповідної семантич- ної природи, і формуючи семантико-синтаксич- ну структуру простого елементарного речення [11,  с.  15–16].  Особливий  інтерес  викликають
© Лукаш Н.М., 2020

розвідки, у яких проаналізовано синтагматичну природу окремих мовних одиниць, семантично найвагоміших у певному дискурсі (див.: [17]).
   Виділення не вирішених раніше частин загальної проблеми. У вітчизняній лінгвіс- тиці предметом спеціального аналізу ставало глибинне осмислення слова й мови як духовних феноменів, знаків, які формують характерний етнопростір ліричного мислення українця. Од- нак семантико-синтаксичні функції іменників, що позначають названі поняття, ще докладно не схарактеризовані.
   Формулювання мети статті. Мета пропо- нованого дослідження – з’ясувати специфіку спо- лучуваності іменників слово, мова, зафіксованих у художньому дискурсі Ліни Костенко, з різними частинами мови на тлі семантико-синтаксичної структури речення; схарактеризувати семанти- ко-синтаксичні відношення між компонентами предикативних і непредикативних одиниць, утворених за участю названих субстантивів.
   Виклад основного матеріалу досліджен- ня. Семантична структура лексеми слово, змоде- льована в загальномовному словнику, охоплює такі відтінки значення: 1) мовна одиниця, що яв- ляє собою звукове вираження поняття про пред- мет або явище об’єктивного світу; // заклинання, що, за марновірним уявленням, має магічну силу; 2) тільки одн., мова, мовлення; 3) вислов- лювання,  фраза;  //  розм.,  відповідь, розповідь;
4) обіцянка виконати що-небудь; // згода на шлюб; 5) тільки одн., прилюдний виступ, промо- ва де-небудь; 6) тільки одн., жанр літературного твору у формі ораторської розповіді; 7) тільки мн., літературний текст до вокального твору [16]. Полісемантична лексема мова має такі значен- ня: 1) здатність людини говорити, висловлювати свої думки; 2) сукупність довільно відтворюва- них загальноприйнятих у межах даного суспіль- ства звукових знаків для об’єктивно існуючих явищ і понять, а також загальноприйнятих пра- вил їх комбінування у процесі вираження думок;
// різновид цього комбінування у процесі виражен- ня думок, якому властиві ті або інші характерні ознаки; 3) мовлення, властиве кому-небудь, ма- нера говорити; 4) те, що говорять, чиї-небудь сло- ва, вислови; // розмова, бесіда; // звуки розмови;
5) публічний виступ на яку-небудь тему; промо- ва; 6) тільки одн., те, що виражає собою яку-не- будь думку, що може бути засобом спілкування [16]. Цей перелік не є вичерпним. Так, на основі дослідження українського художнього дискурсу ХІХ–ХХ ст. Н. Мех виокремлює семантичні варі- анти лексеми мова, відсутні в загальномовному словнику: 1) «характерна ознака народу», 2) «по- етична словесна творчість» [14].
   Якщо загальномовний словник фіксує насам- перед прямі значення лексем слово, мова, то пое- тичний словник відображає спільну для цих лінг- вальних одиниць тенденцію до переносного вжи- вання і трансформації їхньої семантичної струк- тури. Поетична мова митця – це певна творча лабораторія, у якій загальновживані стилістично нейтральні лексеми набувають символічних ко- нотацій. Наприклад, у поезії І. Франка ядерні значення лексем слово, мова – «фраза, вислів»,
«мовлення», «поетична творчість», «характерна етнічна ознака нації» – «майже в усіх контекстах

зазнають особливої символічної сконденсованості. На ядерну семему нашаровуються периферійні семи: “добро”, “зло”, “цінність”, “скарб”, “Бог”, “любов”, “істина”, “духовна сила”, “виправдання”, “кара”, “суд”, “зброя” “рішучість”, “грім”, “правда”, “твердість”, “кра- са”, “мелодійність”, “рідкісність” та ін.» [10, с. 86].
   У поетичній творчості Ліни Костенко є знакові для усвідомлення семантичної місткості лексем слово, мова контексти, які несуть високий інте- лектуальний, естетичний зміст: Слова росли із ґрунту, мов жита. / Добірним зерном колоси- лась мова. / Вона як хліб. Вона мені свята. /   І кров’ю предків тяжко пурпурова [5, с. 161];
…а де ж те Слово, що його Тарас / коло лю- дей поставив на сторожі?! [9, с. 209]; Я скучи- ла за дивним зойком слова. / Мого народу гі- лочка тернова [9, с. 392]; Трагічна мово! Вже тобі труну / не тільки вороги, а й діти власні тешуть [5, с. 161]; Страшні слова, коли вони мовчать, / Коли вони зненацька причаїлись, / Коли не знаєш, з чого їх почать, / Бо всі слова були уже чиїмись [9, с. 317] тощо. Лексема сло- во за частотністю вживання значно переважає лексему мова, хоча досить часто вони синонімі- зуються, виявляючи співвідносні синтагматичні параметри.
   Найпродуктивнішими в досліджуваному дис- курсі є конструкції з атрибутивними модифіка- торами. Атрибутивні мінімальні синтаксичні одиниці, виступаючи в присубстантивній позиції простого неелементарного речення, указують на ознаку предмета й мають широкий спектр мор- фологічних варіантів, з-поміж яких – прикмет- ники, дієприкметники, числівники, займенни- ки, відмінкові форми іменників [11, с. 302–304]. Основну групу атрибутивних поширювачів при синтаксемах, репрезентованих субстантивами слово, мова, становлять прикметники, що фор- мують семантично розгалужений епітетний ряд. Зауважимо, що «Словник епітетів української мови» фіксує 220 типових узгоджених означень до іменника слово. Вони вказують на перекон- ливість, зрозумілість, доречність (авторитетне, вагоме, добірне, достойне, живе, золоте, красне, мудре, переконливе, розумне, соковите), незрозу- мілість (дивне, заплутане, невиразне, недолад- не, недоречне, нерозбірливе, сире, тьмяне), силу, впливовість (безсмертне, велике, дуже, карбова- не, невмируще, правдиве, пророче, цілюще, шале- не), святість (велике, вічне, молитовне, одвічне, святе), призначення слова (вітальне, вступне, друковане, заповітне, урочисте), психологічний стан мовця (бадьоре, вистраждане, горде, грізне, дотепне, жартівливе, лагідне, ласкаве,  муж-  нє, ніжне, полум’яне, радісне, чесне, щире), його ставлення до подій, що оцінюються (бездушне, брехливе, гостре, докірливе, дошкульне, жорсто- ке, зневажливе, лихе, образливе, прикре, уїдли- ве, улесливе) [1, с. 313–317]. Епітети до іменника мова зінтегровано навколо таких ознак: звучання (благозвучна, дзвінка, мелодійна, плавна, різка, тиха, шумна), лаконічність або багатослівність (багатослівна, коротка, лаконічна, лапідарна, скупа), простота, правильність (бездоганна, зро- зуміла, легка, невимушена, повсякденна, природ- на, розмовна, чиста, ясна), грубість, збіднілість, стереотипність (бідна, вбога, груба, засмічена, канцелярська, кострубата, ламана, невиразна,

провінційна, трафаретна), незрозумілість (без- змістовна, загадкова, заплутана, плутана, та- ємнича), багатство, краса мови (багата, барвис- та, велична, виразна, відшліфована, дивовижна, квітчаста, колоритна, красива, неповторна, поетична, розкішна, самобутня, чарівлива, чу- дова), вираження будь-якого психічного стану, почуття (бадьора, весела, горда, доброзичлива, до- кірлива, жартівлива, запальна, лагідна, мила, несмілива, неспокійна, радісна, різка, спокійна, схвильована, щира), рідна українська мова (бар- вінкова, безсмертна, буденна, жива, калинова, квітуча, проста, солов’їна, співуча, трагічна, чарівна) [1, с. 201–204].
   У поетичному словнику Ліни Костенко слово має багатий арсенал художніх означень, у яко- му наявні як традиційні епітети, так й індиві- дуально-авторські поетизми. Більшість із них – позитивно або негативно конотовані одиниці.  До означень із позитивним емоційно-оцінним змістом належать ад’єктиви віщий, густий, зо- лотий, красивий, лагідний, найлагідніший, не- забутній, прекрасний,  радісний,  смарагдовий  і под., групу з негативним емоційно-оцінним за- барвленням формують прикметники байдужий, блатний, забрехущий, каламутний, неправед- ний, непритомний, печальний, поганий, по- рожній тощо. Наприклад: А віще слово – вічове [5, с. 542]; Такі густі смарагдові слова / жили в тобі і вибухали з тебе [5, с. 161]; …сад шепотів пошерхлими губами / якісь прощальні золоті слова [9, с. 186]; …Трансвааль. Красиве слово [7]; Отак пройду крізь твій великий подив, /  не зачеплюсь об лагідні слова [9, с. 10]; Підка- жи найлагідніше слово, / я його слухняно по- вторю [9, с. 20]; …і говорив слова їй незабутні [5, с. 46]; Але губив під люстрами романс / пре- красних слів одквітлі вже пелюстки [5, с. 46]; За слово радісне – «черешні», / де є і чари, і раї [8, с. 249]; Байдужих слів металу нетривкого, / думок затертих / і порожніх слів… [5, с. 99]; Тепер як не увернеш блатне словечко, то ти вже й не інтелектуал [7]; Звісило з трибуни бла- зенський ковпак / забрехуще слово [9, с. 115]; Не люблю каламутного слова [5, с. 534]; Діа- пазон мети і метушні / поету мстить в не- праведному слові [5, с. 538]; Слово, приголо- мшене прогресом, / непритомне слово оживе [9, с. 279]; Іще трава зіщулиться і змерзне, / іще печальні скажуться слова [9, с. 361]; Інші діти їдуть в Італію, а наш ходить у дитячий садок, поганих слів набирається [7]. Легкоду- хі, нещирі слова Ліна Костенко відмежовує від справжніх, наповнених думкою й почуттям, тих, із яких постає поезія [4, с. 20–21]: …переклади він друкував на машинці, але шукане, сокро- венне слово писалося від руки [7]; І сум і жаль і висновки повчальні / і слово непосильне для пера [9, с. 221].
   Художні твори Ліни Костенко репрезентують менш розгалужений епітетний ряд до іменни- ка мова: Безсмертна мово! Ти смієшся гірко [5, с. 161];  Квітуча  мова,  поривання  духа!  [1, с. 204]; Трагічна мово! Вже тобі труну / не тільки вороги, а діти власні тешуть [5, с. 161]; Грім бурмоче мовою страшною / Заклинан- ня кобри і гюрзи [8, с. 227]; Що то – циганська мова. Затуркана, убога… [1, с. 203]. Особливе

ідейне навантаження має атрибутивне слово- сполучення рідна мова, що має додаткове семан- тичне забарвлення «засіб консолідації народу», напр.: Щоб мову свою рідну їх діти не забули, / їм літери виводять вірмени на піску [9, с. 142]. В історії української культури актуалізація но- мінації рідна мова спостерігалася завжди, коли виникала загроза денаціоналізації. «Це поняття вживалося як суспільно-політичний, соціальний номен у науково-публіцистичних текстах, роз- горталося в образні вислови у художніх текстах. Як поняття соціопсихологічне, соціополітичне, воно набувало щоразу нових ознак і суспільно- го звучання залежно від конкретних умов життя української нації» [3, с. 89]. Попри те, що сьогодні словосполучення рідна мова входить до реєстру термінів соціолінгвістики, соціополітики, набу- ваючи ознак загальнонаукового поняття, його зміст обтяжений емоційною  конотацією,  пор.:  Я ˂…˃ скрізь привертаю увагу, іноді навіть по- зитивну, але від цього не легше. Бо в самій при- роді цієї уваги є щось протиприродне, принизли- ве. Людина розмовляє рідною мовою, а на неї озираються [7].
   У прозовому дискурсі дисонансом до опоетизо- ваного образу мови звучать номінації, що вказу- ють на реалії сучасного життя. Тут спостережена семантична динаміка епітетів. Мова виводиться зі сфери емоційного світу окремої людини у сферу соціальних понять та оцінок. Умови соціального й духовного життя  знаходять  віддзеркалення  в означуваності цього номена. Художні епітети, які використовує авторка, відображають трагіч- ну долю української мови, а також її непросте сьогодення, коли «розігрується мовна карта по- ділу України, коли ставиться під загрозу статус державності української мови, коли <…> труну мові “не тільки вороги, а й діти власні тешуть”» [2, с. 6]: …стільки вже наговорено, до цілкови- тої втрати смислу. Та ще й якоюсь мовою не- долюдською… [7]; Навпроти п’яні молодчики горлали свою попсу, почули ненависну їм мову аборигенів і убили [7]; Я хочу жити у повноцін- ній країні, розмовляти повноцінною мовою… [7]; …провладний кандидат за ці півтора року навчився розмовляти державною мовою [7].
   Між двома полюсами оцінки слова, мови – контексти, у яких ад’єктиви виражають семан- тику безвідносно до опозиції «позитивний / нега- тивний»: Нових слів поки що немає… [7]; А ще  в ній сильно розвинута, сказати б таке рідко- вживане слово, «антиципація» – вона переганяє суть [7]; …я не скажу ні єдиного слова і піду [7]; Я разом з ним молився різними мовами… [7].
   Крім прикметника, атрибутивну семантику може експлікувати дієприкметник, який «за то- тожністю синтаксичної функції <…> належить до категорії прикметника, до того ж , незважаю- чи на дієслівне походження, у ньому переважає сема ознаки» [11, с. 308], напр.: Посіяне слово не сходить в полях [9, с. 371]; Віками дискримі- нована мова. Колоніальне становище [7]; Він блискучий перекладач, але ж з мов живих на мову ледь животіючу… [7]. Порядковий чис- лівник, ужитий в атрибутивній позиції, звичайно вказує на порядок при лічбі, однак у конструкції друга державна мова він набуває емоційно-оцін- ної конотації, пор.: Влада <…> обіцяє підви-

щення пенсій, подвійне громадянство з Росією, другу державну мову… [7]; Привид ходить по Україні, привид шовінізму. Часом він вилазить на трибуну і вимагає другої державної мови [7]. Українська історія засвідчує постійне вибо- рювання права на повноцінне суспільне функ- ціювання рідної мови, утвердження її статусу як єдиної державної мови, адже «такі поняття, як “самосвідомість” і “своєрідність мови” є взаємозу- мовленими, оскільки свідомість формується, ви- являється в мові, а мова постає як універсальна ознака етносу» [3, с. 54].
   Осібну групу в досліджуваному дискурсі ста- новлять конструкції з присубстантивним атри- бутом у формі безприйменникового родового відмінка. «З формально-синтаксичного боку ро- довий відмінок реалізує підрядний зв’язок між залежним і опорним членами словосполучення, перетворює синтаксичний субстантив на синтак- сичний ад’єктив» [11, с. 309]. Атрибутивні синтак- семи, прогнозовані здебільшого іменником мова, утворюють разом із ним конструкцію терміноло- гічного характеру, позбавлену експресивності й образності. Наприклад: Нерон, Ейфель і творець мови есперанто Замменґоф [7]; …телеведуча розказує правду мовою жестів для глухоні- мих [7]; …я можу говорити виключно мовою комп’ютерних програм [7]. Атрибутивно-по- сесивну семантику виражає присубстантивний генітив у словосполученнях, які походять від ре- чень, «але з глибоким перетворенням вихідних конструкцій – редукцією предикатного слова і посиленням функціонального навантаження ро- дового, що поєднує в собі значення посесивного суб’єкта і завуальоване значення редукованого предиката» [11, с. 321], пор.: мова народу – народ має мову. Наприклад: Я був вдячний, що він звер- нувся до мого народу мовою мого народу [7]; Навпроти п’яні молодчики горлали свою попсу, почули ненависну їм мову аборигенів і убили [7]; Наш президент <…> презентував свою кни- гу, написану мовою сусідньої держави… [7].
   Атрибутивні словосполучення, у яких детер- мінованим членом є родовий відмінок іменника слово, позначені яскравою образністю, напр.: Я скучила за дивним зойком слова [9, с. 392]; Мені горло болить од печалі цих слів [5, с. 174]; …а може, я тінь мого слова, / от тінь мого сло- ва – і все [9, с. 388]; Де ж мого слова хоч би хоч луна? [9, с. 396]; Нова форма свободи слова – що хто хоче, те й лопоче [7]; Лети, душа, у сонячні краї, / у вирій мислі, у країну слова [8, с. 99].
   До виразних зображувальних засобів з озна- чальною семантикою належить також приклад- ка. У художніх творах вона надає яскраву оцінну характеристику слову, нерідко виконуючи вто- ринну функцію об’єкта порівняння, напр.: Ти знаєш слово-брилу і слово-філігрань [5, с. 194]; А суспільству байдуже. Є слово, залишене йому у спадок від радянської влади, слово-закли- нання, слово-прокляття, слово-тавро: на- ціоналіст [7]. Емоційно-експресивної конотації позбавлені неузгоджені означення, прогнозова- ні іменником слово, ужитим у термінологічному значенні «номінативна одиниця, мовний символ, що відповідає певному поняттю», напр.: А я пере- терплю, а я перемовчу, / аж поки згіркне слово
«люблю» [9, с. 33]; За слово радісне – «череш-

ні», / де є і чари, і раї [8, с. 249]; Сміються до гикавки над самим словом «патріотизм» [7]; Розпечена спіраль обурення обвуглюється у сло- ві «ГЕТЬ!» [7].
   Корпус атрибутивних поширювачів поповню- ють присвійні, вказівні, означальні, неозначе- ні, питально-відносні займенники, напр.: Мої слова, у чоботи не взуті, / спливають кров’ю на її тернах [9, с. 281]; А нашу мову заносять піски духовних пустель [7]; Я знаю їхню мову [9, с. 284]; А я хочу звертатися до Бога зі свого храму своєю мовою [7]; Лиш виведеш те слово з тої в’язі літер… [9, с. 142]; …а де ж те Сло- во, що його Тарас / коло людей поставив на сторожі?! [9, с. 209]; …щоб ці слова не вичах- ли, як руди [9, с. 240]; …бо всі слова були уже чиїмись [9, с. 317]; І кожне слово на тремку вагу [8, с. 120]; Це таки дуже стоїть між людь- ми – чиясь нелюбов до чиєїсь мови [7]; Якими я скажу тобі словами, / що ти мені повік не одболиш! [8, с. 116].
   Присвійні займенники належать до форм, се- мантично орієнтованих на посесивні синтаксеми. Крім того, вислови наша мова, своя мова мають виняткову смислову вагу, оскільки експлікують додаткове значення «рідна мова», напр.: Жоден українець не почувається своїм у своїй державі. Він тут чужий самим фактом вживання своєї мови [7]; Глуха ворожість оточує нашу мову, навіть тепер, у нашій власній державі [7]; Лю- бимо свою Україну, яка ще не вмерла, боремося за свою мову, яка вже вмирає [7]. У протистав- ленні «свій / чужий», актуалізованому за участю іменників слово, мова в атрибутивних сполуках своя мова, наша мова, рідна мова, українська мова, державна мова, мова мого народу / їхня мова, чужа мова, друга державна мова, мова су- сідньої держави, виявляється ідея національної окремішності, утверджується роль мови в укра- їнському державотворенні.
   У художньому дискурсі Ліни Костенко окре- мий тип становлять метафоричні контексти, у яких іменник слово (рідше – мова) заповнює се- мантико-синтаксичну позицію суб’єкта. Її про- грамують здебільшого дієслівні предикати дії, зокрема  зі  значенням  руху,  та  процесу, напр.:
…як срібні птиці вилітають / ще неприборка- ні слова [9, с. 276]; Слова підлітають над гри- вою казки, і серце підказує правду уму [8, с. 233];
…а слово ж без коріння, покотиться, втече [9, с. 142]; А я перетерплю, а я перемовчу, / аж поки згіркне слово «люблю» [9, с. 33]; …щоб ці слова не вичахли, як руди [9, с. 240]. За рахунок сполучуваності з вербативами, ужитими в пере- носному значенні, іменники слово, мова значно розширюють свій синтагматичний радіус. Досить типовим є їхнє поєднання з тематичними група- ми лексики, які пов’язані зі світом навколишньої природи, адже «життя слова асоціюється з існу- ванням усього живого. Цим зумовлені поетичні метафори, що передають різні життєві етапи – від народження до  загибелі  чи  безсмертя…»  [4, с. 21]. Наприклад: Підклавши руки під голо- ву, / до ранку дивлюся в склепіння своєї душі. / Там сходить сонце, слово і люди [5, с. 155]; Слова, як сонце, сходили в мені [9, с. 8]; Посія- не слово не сходить в полях [9, с. 371]; Слова росли із ґрунту, мов жита. / Добірним зерном

колосилась мова [5, с. 161]; Такі густі смараг- дові слова / жили в тобі…[5, с. 161]; Мої сло- ва, у чоботи не взуті, / спливають кров’ю на її тернах [9, с. 281]; Слово, приголомшене про- гресом, / непритомне слово оживе [9, с. 279].
   Корпус граматичних експлікаторів предикат- ної синтаксеми розширюють форми прикметни- ка, займенника, іменника, які є формально-гра- матичними засобами реалізації предикатів якості та тотожності, напр.: Були слова палкими й несучасними [5, с. 46]; А віще слово – вічове  [5, с. 542]; …український народ найкращий, іс- торія – найгероїчніша <…> мова солов’їна і така пра-прадавня, що походить мало чи не від ханаанської [7]; Мова солов’їна, а тьохкають чортзна-що [7]; Страшні слова, коли вони мов- чать, / коли вони зненацька причаїлись, / коли не знаєш, з чого їх почать, / бо всі слова були уже чиїмись [9, с. 317]; А слово – струм, а сло- во – зброя [5, с. 542]; Слово – прізвище думки тепер, / а частіше – її псевдонім [9, с. 80]. Влас- не-стативні предикати рідко відкривають валент- ну позицію для суб’єктної синтаксеми, вербалізо- ваної іменниками слово, мова, оскільки релевант- ним для них є позначення стану людей чи інших живих істот, напр.: Зіграй мені мелодію любові, / ту, без якої холодно словам [8, с. 26].
   До синтаксичних конструкцій із суб’єктним ти- пом відношень належать односкладні безособові речення, конституйовані предикативним словом нема, та заперечні генітивні речення з часткою ні у функції негатора. Маючи однакову – запере- чну – семантику й однакове морфологічне вира- ження субстанційної синтаксеми (родовий відмі- нок іменників слово, мова), розглядані структури в поезії Ліни Костенко виступають в різних кон- текстах: «нема + N gen» уживається разом зі ствер- джувальним реченням, «ні + N gen» є частиною сурядного ряду, напр.: І слів нема. І туга че- рез край [9, с. 47]; Початок є, а слова ще нема [9, с. 293]; Ще слів нема. Поезія вже є [9, с. 293]; Ні честі, ні мови, ні згоди… [9, с. 246]; Дрімучий світ. Ні слова, ні науки [9, с. 270].
   Тексти Ліни Костенко містять вокативні ре- чення, головний компонент яких – іменник мова, напр.: Трагічна мово! Вже тобі труну / не тільки вороги,  а  й  діти  власні  тешуть  [5, с. 161]; Безсмертна мово! Ти смієшся гірко [5, с. 161]. У сучасній українській мові первин- ною функцією вокативних мінімальних синтак- сичних одиниць є адресатно-суб’єктна. Однак у названих вище конструкціях виявляється вто- ринна функція кличного відмінка – «кличний ідентифікуючий полісемантичний, що дублює відповідну семантико-синтаксичну функцію гра- матично пов’язаного з ним займенникового імен- ника другої особи» [11, с. 364].
   За участю іменників слово, мова можуть бути структуровані конструкції з об’єктним типом де- термінації. Продуктивними морфологічними ва- ріантами об’єктної синтаксеми є безприйменни- кові форми знахідного та родового (здебільшого при   запереченні)   відмінків, непродуктивними
– називний відмінок, а також прийменниково- відмінкові форми непрямих відмінків  (Prep  + N acc, Prep + N inst, Prep + N gen), напр.: Пи- сати хочу слово [9, с. 206]; Там треба знати мову [7]; Опозиція протестує, їй не дають сло-

ва… [7]; Любимо свою Україну, яка ще не вмер- ла, боремося за свою мову, яка вже вмирає [7]; Сміються до гикавки над самим словом «па- тріотизм» [7]; Це таки дуже стоїть між людь- ми – чиясь нелюбов до чиєїсь мови [7].
   Ядерну позицію  в  аналізованих  структу- рах заповнюють головно дієслова зі значенням мовлення, мислення, сприйняття (вимовляти, говорити, диктувати, казати, підказувати, шепотіти; вивчати, знати, чути й ін.), напр.:
…вуста пекучі, аж  холодні,  /  уже  не  здат-  ні вимовити слів [9, с. 55]; Постояв трохи, слів не говорив, / поусміхався дивними очима [8, с. 65]; І хтось диктує з-понад світу / непе- редбачені слова [9, с. 276]; …кажи слова легкі й порожні [9, с. 25]; Нам з тобою легко так, не- наче / вітер нам підказує слова [8, с. 96]; …сад шепотів пошерхлими губами / якісь прощальні золоті слова [9, с. 186]; …дехто з них таки ви- вчив українську мову [7]; …ти знаєш слово- брилу і слово-філігрань [9, с. 194]; Я чую слова, де ні слова нема [8, с. 145]. З-поміж функційно активних конституентів предикатної позиції в конструкціях з об’єктними синтаксемами – дієс- лова, об’єднані загальною семантикою «вибира- ючи, знаходити найбільш вдале слово», напр.: Душа шукає слів, як молитов [9, с. 40]; Була б така чарівна лепетуха, / такі б ото улучила слова… [9, с. 185]; Душа моя обпалена, / і як ти ще жива? / Шукаєш, мов копалини, – слова, слова, слова! [5, с. 194]. У поетичному дискур- сі здатність прогнозувати об’єктну синтаксему, репрезентовану іменником слово, виявляють також метафоричні дієслівні предикати, напр.: Слова натягувать, як луки, / щоб вчасно зби- ти на льоту / нерозшифрованої муки / невідво- ротну німоту [9, с. 7]; Мені снилась бабуся, що вона ще жива. / Підійшла, як у церкві, засвіти- ла слова [9, с. 354]; Отак пройду крізь твій ве- ликий подив, / не зачеплюсь об лагідні слова [9, с. 10]. Такі контексти показові для індивіду- ально-авторського стилю Ліни Костенко.
   Об’єктні синтаксеми можуть займати позицію, відкриту віддієслівними іменниками, напр.: Жо- ден українець не почувається своїм у своїй дер- жаві. Він тут чужий самим фактом вживан- ня своєї мови [7]; …колись були знавці мови, перекладачі найвищого класу… [7]; Це таки дуже стоїть між людьми – чиясь нелюбов до чиєїсь мови [7]; Вечірнє сонце, дякую за день, / за цю потребу слова, як молитви [9, с. 278]. Утворені конструкції мають інший характер зв’язку, а «функційно-семантичні відношення у субстантивних словосполученнях ускладнюють- ся додатковими відтінками» [15, с. 46], пор.: вжи- вати мову (N acc) – вживання мови (N gen); зна- ти мову (N acc) – знавці мови (N gen), любити мову (N acc) – любов до мови (Prep + N gen).
   Варто виокремити речення асиметричної структури, у яких об’єктна синтаксема співвід- носиться з формально-граматичною позицією підмета. Їх конституюють предикати, що позна- чають позитивне або негативне ставлення, на- явність чи відсутність інтересу до чогось, внут- рішній стан і почуття, напр.: …моя українська мова їх тепер вже дратує [7]; А надто йому не дається українська мова [7]; Затим поваж- но виступають перші особи держави, половина

З яких того Кобзаря не читали і мова його їм
до фєні [7].
   Вираження адвербіальних семантико-синтак- сичних відношень не релевантне для іменника мова. Однак у поєднанні з дієсловами мовлення цей субстантив, ужитий у формі орудного відмін- ка (N inst), репрезентує адвербіальне значення способу дії, напр.: …вони розмовляли україн- ською мовою [7]; …він звернувся до мого наро- ду мовою мого народу. Я разом з ним молився різними мовами… [7]; Грім бурмоче мовою страшною / Заклинання кобри і гюрзи [8, с. 227]. Прикметно, що в сучасній українській мові оди- нична іменникова словоформа N inst зі значен- ням способу дії  функціює обмежено. Зазвичай її супроводжує прикметник (іменник у формі родового відмінка з атрибутивною функцією, за- йменник), на який і припадає основне смислове навантаження [15, с. 125–128], пор.: розмовляти мовою – розмовляти українською (рідною, дер- жавною, своєю) мовою; звернутися мовою – звер- нутися мовою мого народу (Шевченка, Кобзаря). Специфічним різновидом мінімальних семан- тико-синтаксичних одиниць є порівняльні ад- вербіальні синтаксеми. Вони входять до складу конструкцій із суб’єктом порівняння – іменником слово або мова й об’єктом порівняння – назвою предмета чи явища, що має яскраво виражені ознаки. На наявність порівняльних відношень указують насамперед сполучники як, мов, наче, неначе, ніби, нібито та ін., напр.: Слова, як сонце, сходили в мені [9, с. 8]; Слова росли із ґрунту, мов жита [5, с. 161]; Вечірнє сонце, дя- кую за день, / за цю потребу слова, як молит- ви [9, с. 278]; Слова натягувать, як луки, / щоб вчасно збити на льоту / нерозшифрованої муки / невідворотну німоту [9, с. 7]; …як сріб-


ні птиці вилітають / ще неприборкані сло- ва [9, с. 276]; …які слова ласкаві, як бальзам! [9, с. 22]; Слова літають, як отруєні стрі- ли [7]. Морфологічним варіантом порівняльної синтаксеми є орудний відмінок іменника, напр.: Добірним зерном колосилась мова [5, с. 161]. Орудний порівняння легко трансформується в підрядну частину з редукованим предикатом, пор.: мова колосилась, як добірне зерно.
   У художніх текстах досить часто трапляється так зване метафоричне (ірреальне) порівняння, яке ґрунтується на образно-асоціативних уяв- леннях уявних уподібнених явищ [11, с. 298], напр.: Зчиняється такий рейвах, таке взаємо- побивання камінням слів… [7]; Але губив під люстрами романс / прекрасних слів одквітлі вже пелюстки [5, с. 46]; Моральний лепрозо- рій розповсюджує коросту слів [7]. Родовий присубстантивний виступає найтиповішим засо- бом конденсації висловлювання, а отже, названі вище речення з родовим суб’єктно-атрибутивним можна трансформувати у структури з порівняль- ним зворотом, пор.: каміння слів – слова (важкі) як каміння; пелюстки слів – слова (ніжні / кра- сиві / легкі) як пелюстки.
   Висновки й перспективи. Отже, у худож- ньому дискурсі Ліни Костенко субстанційні син- таксеми, вербалізовані іменниками слово, мова, досить активно програмують залежну позицію для атрибутивних поширювачів, експлікованих прикметниками, займенниками, іменниками, дієприкметниками, числівниками. Високою про- дуктивністю відзначені метафоричні контексти, у яких названі субстантиви виконують роль суб’єкта чи об’єкта, до функційної периферії на- лежать конструкції з адвербіальним типом де- термінації.

Список літератури:
1. Бибик С. П., Єрмоленко С. Я., Пустовіт Л. О. Словник епітетів української мови / за ред. Л. О. Пустовіт. Київ : Довіра, 1998. 431 с.
2. Єрмоленко С. Висока естетика поетичного слова Ліни Костенко. Культура слова. 2010. № 73. С. 6–16.
3. Єрмоленко С. Мова і українознавчий світогляд : монографія. Київ, 2007. 444 с.
4. Калашник В., Савченко Л. Мовно-естетичні знаки душа – печаль – слово у поетичному світі Ліни Костенко. Культура слова. 2010. № 73. С. 16–22.
5. Костенко Л. Вибране. Київ : Дніпро, 1989. 558 с.
6. Костенко Л. Гуманітарна аура нації або дефект головного дзеркала. Наукові записки. Т. 17. Філологія. 1999. С. 3–10.
7. Костенко Л. Записки українського самашедшого. URL: https://www.litmir.me/bd/?b=196962
8. Костенко Л. В. Річка Геракліта. Київ : Либідь, 2011. 336 с.
9. Костенко Л. Триста поезій. Вибрані вірші. Київ : А-БА-БА-ГА-ЛА-МА-ГА, 2015. 416 с.
10. Лемець Л. В. Символи в поезії Івана Франка: лінгвостилістичний аспект : дис. … канд. філол. наук. Дрогобич, 2018. 230 c.
11. Межов О. Г. Типологія мінімальних семантико-синтаксичних одиниць : монографія. Луцьк : Волин. нац. ун-т ім. Лесі Українки, 2012. 464 с.
12. Мех Н. Лінгвокультурологема ЛОГОС у поетичному світі Ліни Костенко. Культура слова. 2010. № 73. С. 49–53.
13. Мех Н. Слово – творчість у мові поезії Т. Шевченка, І. Франка, Лесі Українки. Культура слова. 2012. № 77. С. 107–113.
14. Мех Н. О. Структура лексико-семантичного поля «мова – слово» в українській поетичній мові ХІХ – початку ХХ ст. : автореферат дис. … канд. філол. наук. Київ, 2000.
15. Плющ М. Я. Категорія відмінка в семантико-синтаксичній структурі речення. Київ : Вид-во Національного педагогічного університету імені М. П. Драгоманова, 2016. 252 с.
16. Словник української мови. В 11 т. Київ : Наукова думка, 1970–1980. URL: http://sum.in/ua
17. Степаненко М. Синтагматика оніма Україна в поетичному дискурсі Тараса Шевченка. Лінгвостилістичні студії. 2015. Вип. 2. С. 188–203.
References:
1. Bybyk S. P., Yermolenko S. Ya., Pustovit L. O. (1998). Slovnyk epitetiv ukrainskoi movy [Ukrainian epithets Dictionary]. Kyiv: Dovira. (in Ukrainian)
2. Yermolenko S. (2010). Vysoka estetyka poetychnoho slova Liny Kostenko [High aesthetics of Lina Kostenko's poetic word]. The culture of the word, no. 73, pp. 6–16.

3. Yermolenko S. (2007). Mova i ukrainoznavchyi svitohliad [Language and Ukrainian studies worldview]. Kyiv: Research Institute of Ukrainian Studies. (in Ukrainian)
4. Kalashnyk V., Savchenko L. (2010). Movno-estetychni znaky dusha – pechal – slovo u poetychnomu sviti Liny Kostenko [Linguistic and aesthetic signs soul – sadness – word in the poetic world of Lina Kostenko]. The culture of the word, no. 73, pp. 16–22.
5. Kostenko L. (1989). Vybrane [Selected]. Kyiv: Dnipro. (in Ukrainian)
6. Kostenko L. (1999). Humanitarna aura natsii abo defekt holovnoho dzerkala. Naukovi zapysky [The humanitarian aura of the nation or the defect of the main mirror]. Scientific notes, vol. 17, pp. 3–10.
7. Kostenko L. (2015). Zapysky ukrainskoho samashedshoho [Notes of Ukrainian Samashadshy]. Available at: https://www.litmir.me/bd/?b=196962
8. Kostenko L. V. (2011). Richka Heraklita [Heraclit’ River]. Kyiv: Lybid. (in Ukrainian)
9. Kostenko L. (2015). Trysta poezii. Vybrani virshi [Three hundred poems. Selected poems]. Kyiv: A-BA-BA-HA- LA-MA-HA. (in Ukrainian)
10. Lemets L. V. (2018). Symvoly v poezii Ivana Franka: linhvostylistychnyi aspekt [Symbols in Ivan Frankoʼs poetry: linguo-stylistic aspect] (PhD Thesis), Donetsk: Drohobych: Drohobych Ivan Franko State Pedagogical University.
11. Mezhov O. H. (2012). Typolohiia minimalnykh semantyko-syntaksychnykh odynyts [Typology of minimal semantic- syntactic units]. Lutsk: Lesya Ukrainka Volyn National University. (in Ukrainian)
12. Mekh N. (2010). Linhvokulturolohema LOHOS u poetychnomu sviti Liny Kostenko [Linguoculturological unit LOGOS in the poetic world of Lina Kostenko]. The culture of the word, no. 73, pp. 49–53.
13. Mekh N. (2012). Slovo – tvorchist u movi poezii T. Shevchenka, I. Franka, Lesi Ukrainky [The word is the creativity in the poetry language of T. Shevchenko, I. Franko and Lesya Ukrainka]. The culture of the word, no. 77, pp. 107–113.
14. Mekh N. O. (2000). Struktura leksyko-semantychnoho  polia  «mova  –  slovo»  v  ukrainskii  poetychnii  movi  ХІХ – pochatku ХХ st. [The structure of the lexical-semantic field «language – word» in the Ukrainian poetic language from the nineteenth to the early twentieth century] (PhD Thesis), Kyiv.
15. Pliushch M. Ya. (2016). Katehoriia vidminka v semantyko-syntaksychnii strukturi rechennia [The case category in the sentence semantic-syntactic structure]. Kyiv: National Pedagogical Dragomanov University. (in Ukrainian)
16. Slovnyk ukrainskoi movy. V 11 t. [Dictionary of Ukrainian language in 11 volumes]. Kyiv: Naukova dumka, 1970–1980. Available at: http://sum.in/ua
17. Stepanenko M. (2015). Syntahmatyka onima Ukraina v poetychnomu dyskursi Tarasa Shevchenka [Syntagmatics of the onym Ukraine in the Taras Shevchenko’ poetic discourse]. Linguistic and stylistic studies, no. 2, pp. 188–203.





Lukash Nataliia
Poltava V.G. Korolenko National Pedagogical University
THE SEMANTIC-SYNTACTIC COMPATIBILITY OF NOUNS WORD (СЛОВО), LANGUAGE (МОВА) IN THE LINA KOSTENKO’S FICTIONAL DISCOURSE
Summary. The article is the attempt to find out the compatibility specifics of nouns word (слово), language (мова) with different parts of speech on the background of the semantic-syntactic structure of the sentence, which was observed in the Lina Kostenko’s fictional discourse. In particular, the syntagmatic potential of this nouns was considered on the background of the level of valence frameworks «subject syntaxeme + predicate syntaxeme», «predicate syntaxeme + object syntaxeme», «predicate syntaxeme + adverbial syntaxeme», «at- tributive syntaxeme + substantial syntaxeme». The semantic-syntactic relations between the components of predicative and non-predicative units, formed with the nouns word (слово), language (мова) with according to the models «verb + noun», «verb + preposition + noun», «noun + noun», «adjective + noun», «participle + noun»,
«pronoun + noun», «numeral + noun», are described. The subject and object syntaxemes in connection with different types of predicates, their morphological variants are established; the whole spеctrum of part-lan- guage realizations of these predicates are ascertained in succession. The central and peripheral expression means of the main and dependent components in the attributive type of determination phrases are identified. Аttributive syntaxemes are analyzed; сommon, individual-author, metaphorical epithets in the Lina Kosten- ko’s fictional discourse are characterized. The functioning specifics of the nouns word (слово), language (мова) in the adverbial semantic-syntactic relations constructions was revealed. The syntagmatic radius expansion of the substantives in metaphorical contexts was traced. Іt is accented on the concept «word – language» like the form of involvement to the folk, character of creation, archtype of national spirit. The scientific relevance of the investigation is predetermined by a general tendency of modern linguistic studies towards the problems of semantic syntax, and by the attempt to elaborate a semantic theory of a sentence with regard to the central place of syntax in grammar, asymmetry of a language sign.
Keywords: word, language, compatibility, predicate syntaxeme, subject syntaxeme, object syntaxeme, attributive syntaxeme, adverbial syntaxeme, semantic-syntactic relations.
