«Молодий вчений» • № 5.1 (81.1) • травень, 2020 р.
DOI: https://doi.org//10.32839/2304-5809/2020-81.1-9 УДК 811.161.2'373.21:821.161.2-94



Степаненко М.І.
Полтавський національний педагогічний університет
імені В.Г. Короленка

ТОПОНІМ «УКРАЇНА» В ЩОДЕННИКОВОМУ ДИСКУРСІ ОЛЕСЯ ГОНЧАРА ЯК ЕТНОКУЛЬТУРНИЙ КОД
Анотація. Статтю присвячено дослідженню специфіки побутування макротопоніма Україна в щоденни- ковому дискурсі Олеся Гончара. Доведено, що для цього знакового слова-символу типовою є номінативна функція, регулярне вживання в ролі географічного об’єкта. Установлено мікротопонімну парадигму ана- лізованого хороніма, визначено природу корелятивних зв’язків між макротопонімом і його можливими конкретними репрезентантами (Західна Україна, Східна Україна, Лівобережна Україна, материкова Україна, Україна 1947-го року й т. ін.). На основі діарійного хронотопу, вибазуваного частіше на інтер- текстуальності, рідше на авторському тексті, представлено топонімну версію історії України. Здійсне-   но внутрішньоонімну диференціацію, що передбачає вирізнення макро- й мікротопонімів, офіційних та неофіційних власних назв. З’ясовано синтагматичний потенціал семантично й емоційно конотованого хороніма Україна, схарактеризовано із семантико-стилістичного погляду залежні від нього атрибутивні модифікатори, які національно маркують, хронологізують, характеризують за різними ознаками, орна- ментують топонімний образ України. Вирізнено з-поміж них загальномовні, індивідуально-авторські, по- літичні, метафоричні епітети. Окрему увагу приділено вторинним назвам як важливому засобові розвит- ку конотативної семантики власної назви Україна в діаріуші Олеся Гончара.
Ключові слова: макротопонім (онім, хоронім) Україна, мікротопоніми, мікротопонімна парадигма, історія України, атрибутиви, політичні (метафоричні) епітети, щоденниковий дискурс, Олесь Гончар.

Україна є!
Україна буде!
Олесь Гончар
Постановка проблеми. До функційно активного	лінгворесурсу	щоденнико-
вого дискурсу Олеся Гончара належить онім Україна / Вкраїна (1421 / 8 = 1429 прикладів). Основним для нього є вживання в ролі геогра- фічного об’єкта (918 прикладів), тобто він вико- нує «реально-географічну, нейтрально-описову функцію» [8, с. 88], напр.: Може, треба було ра-


1 Надалі вказуватимемо дату щоденникового запису.

ніше покатоличитись Україні, іти на федерацію з Польщею? [2, т. 3, с. 5]1; Наш ворог – імперія, шовіністичне чиновництво, вояччина з її агре- сивністю, тобто ті чорні сили, які без пограбу- вання й поневолення України та інших націй себе не уявляють [31.03.1994]; І коли кажемо про незалежність України, то це ж найперше мова, мова! [19.07.1994]; Може, моя то Вкраїна Бiліє черідкою хат?.. [11.05.1944]. Активним є також функціювання оніма Україна у складі інших по- збавлених конотативності назв (198 прикладів), а

© Степаненко М.І., 2020

саме: вітчизняних газет («Літературна Україна» [24.05.1992],  «Голос  України»  [16.09.1992], «Де-
мократична Україна» [22.03.1994], «Нова Укра- їна»   [06.1943],   «Молодь  України» [14.10.1990],
«Радянська Україна» [28.07.1991]), журналів («Україна» [20.03.1946], «Комуніст України» [03.08.1973]), органів влади (Верховна Рада України [03.07.1986]), політичних рухів (На- родний Рух України [07.02.1989]), партійних, громадських форумів (ХХVІІ з’їзд Компартії України [06.02.1986], ІХ з’їзд письменників України [05.06.1986]), партійних установ (обком КП України [17.12.1973]), найвпливовіших до- кументів, нормативно-правових актів (Конститу- ція України [16.05.1991]), найвищих державних посад (Президент України [10.02.1992], Голова Верховної Ради України [22.07.1990]), інших посад (секретар СП України [17.12.1993]), полі- тичних процесів («Спілка визволення України» [18.05.1990]), державних свят (День  Соборнос- ті України [20.01.1990]), державних, партійних органів та організацій (Збройні сили України [08.01.1994], Пленум ЦК (України)  [29.03.1968],
Державна дума України2 [10.04.1992]), товариств (Товариство «Україна» [28.05.1991]), програмних документів («Програма Народного Руху України за перебудову» [23.02.1989]), мистецьких творів (фото в журналі «Вечірній Київ» «Колоніальна Україна вітає незалежну Литву!» [23.04.1990], урочистий музичний твір «Боже великий, єди- ний, нам Україну храни!» [28.01.1990], стаття Олеся Гончара «Душа України» [21.05.1982], цикл картин Михайла Дерегуса «Дорогами Укра- їни» [04.12.1984]), книг («Голодомор в Україні» Льюранса Вуазара [11.03.1995], «Україна наша радянська» Петра Шелеста [27.05.1972], «Істо- рія України» Ореста Субтельного [04.02.1992]), колективних видань («Пам’ятки архітектури України» [в 4-х томах] [29.12.1986]), художніх творів, поетичних збірок («Любіть Україну» Во- лодимира Сосюри [03.01.1989], «Вітер з України» Павла Тичини [03.09.1974], «Гомоніла Україна» Петра Панча [03.12.1978]), сценаріїв  («Украї-  на в огні» Олександра Довженка [06.08.1972] ), фільмів («А я напишу Україні» [про Олеся Гон- чара] [29.03.1994]), доповідей («Гоголь і Україна» Олеся Гончара [08.04.1976]), гасел («Бог і Укра- їна» [03.08.1992], «Слава Україні!» [17.12.1989]),
пам’ятників («Україна – визволителям» [«на кордоні з ЧСР»] [24.05.1986]), закладів культури (Палац «Україна» [07.05.1975]), інститутів, нау- ково-дослідних установ (Інститут історії України [27.02.1990]), закладів побуту (готель «Україна» [29.10.1954]). Найбільш уживаним у щоденнико- вому тексті Олеся Гончара є гемеронім «Літера- турна Україна» (67 прикладів).
   Аналіз останніх досліджень і публікацій. Проблемі функціювання топонімів у тексті приді- лено значну увагу в лінгвістиці. Варто згадати сту- дії І. Ґерус-Тарнавецької, Ю. Карпенка, Є. Лугової, Г. Лукаш, М. Максимюк, Т. Немировської, В. Ніко- нова, М. Торчинського, М. Фененка, О. Фонякової, З. Франко. Доведено, що власна назва Україна має потужний семантичний і експресивний ресурс. На цих особливостях аналізованого хороніма наголо- шували Ю. Браїлко, Г. Мельник, Т. Троян та ін.
   
Виділення не вирішених раніше частин загальної проблеми. Системного опису тексто- вої інтерпретації оніма Україна немає, отже, про- понована розвідка є актуальною.
   Багатоаспектність об’єкта дослідження зумов- лена використанням різних методів. Основним є описовий метод із притаманними йому прийома- ми зовнішньої та внутрішньої інтерпретації. Він уможливив упорядкування фактичного матеріалу. Завдяки компонентному аналізові встановлено сем- ний склад описуваного топоніма. Дистрибутивний аналіз дав змогу з’ясувати відмінності в семантиці залежних від оніма Україна атрибутивних поширю- вачів як носіїв важливої інформації, що розкриває на дискурсивному тлі його антологічну сутність, семантичну й емоційну наповнюваність.
   Мета статті. Основною метою пропонованої розвідки є встановлення мікротопонімної парадиг- ми макротопоніма Україна, характеристика його сполучувальних можливостей, семантико-стиліс- тичної спеціалізації, аксіологічного потенціалу.
   Виклад основного матеріалу. У «Щоденни- ках» Олесь Гончар номінує Україну державою й республікою, не встановлюючи між ними яких- небудь демаркаційних ознак. Пор.: Україна на- лежить до п’яти держав світу, найбільш багатих копалинами [30.01.1992]; На жаль, ніхто з депу- татів не нагадав «залізній леді», що Україна – не штат, а республіка і прем’єрові Англії треба б це знати [09.06.1990].
   Ідентифікувальною для оніма Україна є се- мантика «політичне утворення з визначеною те- риторією і владою». У діарійних нотатках, які охо- плюють період із червня 1943 року до липня 1995 року, через мікротопонімний простір представ- лено історію становлення України від найдавні- ших часів і дотепер. Ця історія, на переконання автора «Щоденників», безпосередньо пов’язана з Київською Руссю. Висловлену думку промовисто підтверджує запис від 7 жовтня 1984 року: «Це ж просто відкриття: Ріангабар, ірландський поет ХІІІ ст.! Шотландський чернець, якого доля за- кинула в Україну, був свідком Батиєвої навали, понищення Києва і чудом якимось залишив нам “Плач над градом Кия”… Річ великої сили, ве- ликої любові до міста, де йому, старому ченцеві, сяяли “гаї соборів, злоті келихи церков…”». Він перегукується з іншою нотаткою, датованою піз- ніше – 13 серпня 1989 року: «З болем пише дав- ній автор: 1169 року суздальський князь Андрій Боголюбський, скориставшись з н е с и л и Ки- ївського князівства, прийшов із військом у Київ, пограбував його украй, не минаючи й церков, і князів його на поталу степовим хижакам-полов- цям… Отакий родич! Після того Русь-Україна лежала в руїнах, стоптана татарськими кіньми. А орда кримчака Менглі-Гирея ще й далі гірше Батия донищуватиме все живе…». Важливо на- голосити, що Олесь Гончар вибудовує свій що- денниковий хронотип на засадах «діалогу тексту з текстом» [9, с. 133], тобто інтертекстуальності, переповідаючи по-своєму добуту з того або того джерела інформацію й подеколи вклинюючи до неї мікроцитати.
   Давньокиївський період у щоденниках ре- презентує онім Русь-Україна. Відомо, що більшої



2 «При першому Президентові України Л. Кравчукові була створена Державна дума, яка проіснувала недовго» [2, т. 3, с. 407].

популярності набув топонім Україна-Русь, який уперше вжив у ХІХ ст. Павлин Свенціцький, а активно використовували його Іван Франко та Михайло Грушевський у його фундаментальній праці «Історія України-Руси» [6]. Зафіксовано в діаріуші й онім Київська Русь з інтертекстуаль- ним коментарем, який належить «другові Укра- їни, великому англійському історикові, автору 12-томної історії людства Арнольдові Тойнбі та видатному українському історику Михайлові Грушевському». Тойнбі «вважає Україну прямою спадкоємицею Київської Русі», а «Грушев[ський] був певен, що царистська історіографія прини- жує насамперед російський народ, бо позбавляє його власної історії, її витоків (прив’язуючи його штучно до Київ[ського] престолу)» [02.11.1975]. Із щоденників дізнаємося, що Олесь Гончар вважає топоніми Русь і Україна тотожними, взаємозамін- ними. Сказане виразно ілюструє занотоване 27 вересня 1973 року свідчення про черговий етап формування нашої держави «якогось поляка»:
«Що б то було, якби ми були мали політичний до- свід та створили дійсний трисоюз – Корона, Русь (Україна) й Литва…». Письменник засуджує тих своїх колег, партійних та інших діячів, які топо- нім «“Україна” зумисне ніде не вживали, тільки – “Юг России”», яких обурювало те, «чому Одеса – це Україна, коли її, як і Херсон, заснували цар- ські генерали?» [16.03.1982].
   Щоденникову версію історії України допо- внює й такий мікротопонім, як середньовічна Україна. Його зміст розкрито через авторське зображення епізодів історії «дикої Московії» –
«гнізда найкривавіших злочинів»: «Скільки зві- рячого, азіатського було скоєно в тому Кремлі!.. Чого вартий лише клубок злочинів у царській династії... Сини вбивали батьків, підіслані воло- цюги перерізали горло царенятам у далеких мо- настирях; каторжани, розбійники – скільки вони разів п’яними натовпами вдиралися в Кремль    і чинили там свої розправи... І хіба те все могло зникнути? Коли там самі стіни просякнуті кров’ю й злом... Хіба те вивітрилося сьогодні? На Укра- їні – й середньовічній – такого ніколи не було» [08.11.1991].
   До активно використовуваних мікротопонімів уналежнено лексичні словосполучення Східна Україна (7 назв) та Західна Україна (7 назв), напр.: Пообідавши народом Східної України, Сталін повечеряв галичанами [15.07.1989]; А по- тім у комуналках Караганди наглядач-«філософ» пояснює  в’язням  із  Західної  України:  «Н а м   н у ж е н  н е   в а ш   т р у д ,   н а м   н у ж н ы   в а ш и м у к и » [23.08.1992]. Крім вирізнених, побутують найменування Україна Східна (1 на- зва) та Схід України (1 назва), напр.: Добре за- галом виступав [львівський поет], але ні-ні та й промовиться, що ось, мовляв, ми, галичини, це не те, що ви Україна Східна… [13.08.1989]; А зру- сифікований, здеформований Схід України – це сьогодні лише поле для великих духовних робіт… [12.04.1994]. Олесь Гончар удокладнено харак- теризує культурно-історичну специфіку Східної України, протиставляючи її особливостям Захід- ної України. У Східній Україні, наголошує він,
«виросли цілі покоління людей глибоко дефор- мованих, оболванених (можливо, й безнадійно)» [12.11.1990], цей край «нещадно зрусифіковано»

[12.09.1992], він – «резервуар (і могутній!) для по- повнення національних сил» [12.04.1994], «заду- шений, затероризований» [12.03.1992], «здефор- мований» [12.04.1994], «духовно зруйнований» [01.05.1991], тут «скільки … погублено талан- тів, отих, що про них мовилось: страчене життя» [04–07.09.1992]. Письменник не просто констатує факт, а аргументовано вмотивовує причини його існування, засуджує «галичанську зверхність»:
«А чи варто такими речами хизуватись, виказу- вати зазнайство й зверхність щодо людей інших регіонів?.. Ви не знали, що таке 33-й і 37-й, що таке роками жити в кошмарах тоталітарного те- рору» [13.08.1989].
   Із мікротопонімом Східна Україна почасти ко- релюють інші мікротопоніми. Ідеться, зокрема, про онім Слобідська Україна (2 вживань), напр.: Вражає у викладі Багалія історія заселення Сло- бідської України [07.11.1988]. Його використано в тому тлумаченні, яке подає енциклопедія «Ві- кіпедія»: «…історико-географічний край у схід- ній частині України та прикордонних областях РФ, територія  якого перекривається приблизно з територією п'яти Слобідських козацьких полків 17–18 століть, автономних формацій у межах Мос- ковського царства, а згодом Російської імперії» [5]. Розглядувану мікротопонімну парадигму до- повнюють такі власні назви, як Лівобережна Україна (2 вживань), Наддніпрянська Україна (1 вживання), Велика Наддніпрянська Україна (1 вживання), напр.: Гора Пивиха біля Градизька найвища на Лівобережній Україні, як запевняє композитор Білаш… [19.06.1968]; А от про голод в Україні Наддніпрянській Європа, мабуть, і уяв- лення не мала… [25.02.1978]. Як уже було від- значено, письменник, оперуючи цими онімами, удається до влучної порівняльної характеристи- ки краю, про який мовиться, із Західною Укра- їною: «Велика Наддніпрянська Україна була спустошена, понищена, знедуховлена, треба щоб тисячі й тисячі місіонерів рушили із Заходу на Схід, тисячі й тисячі Кирилів і Мефодіїв мають звершити подвиг духу, подвиг відродження, щоб
вся Україна стала Україною» [18.06.1990].
   Поряд з офіційними мікротопонімами в що- денниковому дискурсі функціюють неофіційні. Основою конституювання їх слугують різні кри- терії, зокрема такий, як особливості геогра- фічного   розташування.   Олесь   Гончар  згадує
«чепурненькi містечка середньої України з їхніми цукроварнями, розлогими ставами, затишністю» [26.09.1970], Південь України [27.11.1988], край України – «Луганщину, Мілове… (по той бік вже Рост[овська] обл.)» [20.11.1970], степову Україну [03.05.1995], Україну степових наших хуторів [20.02.1990], материкову Україну [19.09.1994]. Не пройшли поза увагою письменника й ті мі- кротопоніми, які не містять у своєму складі власної назви України. Мовиться передусім про Галицьку республіку та Донецько-Криворізьку Республіку. Відомо, що Галицька Республіка –
«проект незалежної держави на теренах Східної Галичини, який підтримували чільники Укра- їнської національної Ради» [1], а Донецько-Кри- ворізька республіка – «назва маріонеткового територіального утворення, організованого біль- шовиками за вказівкою Леніна в січні 1918 для надійного   забезпеченні   центру   Росії паливом

і харчовими продуктами» [3, с. 220]. Як не при- кро, але розмови про регіональний поділ Укра- їни час від часу активізовувалися, а особливо     в період національно-визвольного піднесення. Письменник гостро засуджував ці вкрай небез- печні для нашої держави наміри. «Боже, де взя- ти єдності», – напише він у щоденникові 5 травня 1990 року. З-поміж можливих корелятів мікрото- понімів без компонента Україна – Галичина (су- часні Львівська, Івано-Франківська, Тернопіль- ська області) та Гетьманщина («назва укр. нац. держави, відновленої внаслідок Національно- визвольної війни українського народу під про- водом Б. Хмельницького 1648–57, що існувала 1648–1782» [3, с. 161]), напр.: Що й казати, Львів, Франко, Галичина – їхні заслуги перед Украї- ною величезні [13.08.1989]; … які звірства чинив по всій Гетьманщині верховний самодур Петро, ліквідовуючи козацькі вольності, впроваджуючи на Україні колоніальні порядки. [12.01.1989].
Останній мікротопонім ужито і в інтертекстуаль- ній структурі – фрагменті листа Миколи Гоголя до Михайла Максимовича: «… Бросьте в самом деле Кацапию да поезжайте в Гетьманщину» [01.04.1994].
   Окрему групу становлять неофіційні мікро- топоніми, які ідентифіковано за темпоральним критерієм. Мовиться про відповідники Велико- го князівства Литовського – Україна за Лит-  ви [13.08.1989], Гетьманщини –  Україна  ча-  сів козаччини [06.03.1991], козацька Україна [30.11.1992]. Цей розряд доповнюють назви на зразок кріпацька Україна [05.09.1990], Украї- на 47-го року [03.12.1979], післявоєнна Україна [29.04.1972].
   Базою творення неофіційних  мікротопоні- мів можуть бути також антропоніми  –  Украї- на Шевченкова [05.09.1990], Тарасова Україна [13.05.1995]. Ці власні назви набувають у струк- турі дискурсу індивідуального звучання, вони персоніфікують виклад, обарвлюють його яскра- вими конотативними характеристиками.
   Глибоким змістом наповнений неофіційний мікротопонім нова Еллада (3 вживань), який репрезентовано в тексті на компаративному тлі: Україну порівняно з Грецією – Елладою. Автором розглядуваної власної назви є «учитель нашого Максимовича», «друг Ґете», «геніальний німець Гердер», який у 1769 році «провіщав Україні ве- лике майбутнє, казав, що вона стане колись но- вою Елладою» [07.06.1994]. В оцінці Олеся Гон- чара Україна – це і «Бенгалія північних широт» [09.02.1987], і «зелена Нормандія» [09.06.1955]. Нашу державу порівняно також із США, але спе- цифічно – «як ресторан з домом. Блиску багато, і зручно, і пишно, сервіс повний, але нема того затишку й тепла, що є … вдома. Холодно, як в ресторані, пишному, величезному» [26.06.1955].
   Яскравий етнокультурний колорит переда- ють специфічні макротопоніми Україна-ненька, Україна-Мадонна, що являють собою прикладко- ві структури. Їхній основний зміст – уособлення одвічної любові нашого народу до своєї держави, розкриття сакральності як однієї з найважливі- ших українських світоглядних сутностей, напр.:

І чи не в цьому розгадка тріумфу на Референду- мі 1-го грудня, коли відчуття Бога, відчуття ма- тері-України, що роками було придушене, рап- том піднялося з глибин душі навіть у тих, кого вважали пропащими … [24.04.1994]; Ще оцю для тебе святу книгу встигнути б написати, книгу України-Мадонни… [29.04.1978].
   Зміст макротопоніма Україна в щоденниках розкрито через різні ідентифікаційні механізми. Один із них – антропонімійна кореляція. «Наро- ди, – покликається Олесь Гончар на Валентину Моравецьку, – пізнають у світах через … письмен- ників» [29.07.1992]. Шевченко у візії Гончара – це Україна, як Шекспір – це Англія, Данте – Італія, Луї Арагон – Франція [29.07.1992], Тагор – Індія [24.03.1989]. «Шевченко для України – уточнює Олесь Терентійович, – вічний орієнтир» [09.03.1995]. Доречно у зв’язку з цим навести слушне твердження щойно цитованої авторки про те, що «Олесь Гончар – це Україна ХХ сто- річчя» [29.07.1992].
   Топонім Україна набуває етнолінгвістичних маркерів у контекстах із сполучуваними з ним атрибутивами, які регулярно виконують функ- цію узгодженого означення, зрідка відокремле- ного члена речення, присудка. У ролі атрибути- ва зафіксовано прикметники, дієприкметники, займенникові ад’єктиви. Відчутно заявляє про себе антиномія «свій / чужий» із послідовно ак- туалізованими компонентами «який належить нам», «який належить мені», репрезентовани- ми посесивними займенниками наш, мій, свій, напр.: Така сьогодні наша Україна [12.04.1995]; Почуття побратимства – воно таке рідкісне за- раз у нашій Україні [30.04.1993]; Привіт вам, голубий Дунай, білі вишневі сади і ясне сонце моєї України! [01.05.1944]; В кожного з нас своя Україна [27.12.1993]. Прономінативні лексеми наш і мій є компонентами інтертекстуальних структур – Шевченкової поезії «І виріс я на чу- жині» (Стою в с. Українка за Плютами, день сонячний, сліпучий, а переді мною – море бла- киті: Дніпро, острови… «Здається, кращого не- має нічого в Бога, як Дніпро... Та наша славна Україна...»3 [02.06.1981]) і Малишкової поезії
«Україно моя» (Але в цьому ось вся його [Малиш- кова] правда: «Україна моя, мені в світі нічого не треба» [18.02.1970]). Типовим для займенника наш є входження до дво- або багатокомпонентної атрибутивної конструкції, напр.: Нещасна наша Україна [27.10.1990]; … розваги з шаманами … транслюють [багатії] на всю нашу змучену Укра- їну [31.12.1993].
   Розряд прономінативів з атрибутивною спе- ціалізацією розширюють лексеми весь («щось ціле, неподільне, узяте повністю»)  та  цілий  («не розділений, не розроблений»), напр.: … вся Україна в міру можливого захищала себе як на- цію… [12.03.1992]; … не вся Україна тоді тужи- ла [17.12.1992]; Хтось діждеться, що замайорить [жовто-блакитний прапор] і над цілою Україною [27.07.1990]. Аналізовані модифікатори асоціа- тивно корелюють із прикметником соборний, що інтенційно зорієнтований на сполучуваність із власною назвою Україна.



      3 Ідеться про такі Шевченкові рядки: «Здається – кращого немає // Нічого в Бога, як Дніпро // Та наша славная країна…» [8, с. 436].

   Прикметники, дієприкметники, які вступа- ють у семантико-синтаксичні зв’язки з досліджу- ваним онімом Україна, можна диференціювати на такі групи: ті, що 1) національно маркують,
2) хронологізують, 3) характеризують за різними соціальними сутностями, 4) орнаментують топо- німний образ України.
   До типових національних маркерів зарахо- вано прикметники соборний («об’єднаний, непо- дільний»), самостійний («який не перебуває під чиєю-небудь владою»), незалежний («який не залежить від кого-, чого-небудь, не підкоряється комусь, чомусь»), вільний («ніким не гноблений, не поневолений»), суверенний («незалежний, са- мостійний у зовнішніх і внутрішніх справах»), рівний («який має однакові з ким-, чим-небудь права»). За цими репрезентантами ідеологічно маркованої лексики в щоденниках закріплено роль політичних епітетів, напр.: Устає до жит- тя вільна, соборна Україна, і жити їй у віках [14.09.1993]; … І тепер ці служаки імперії з гене- ральськими пиками сміють нам – в незалежній Україні! – диктувати, кому маємо виявити шану, а кому – ні! [15.08.1993]; Але суверенна ж таки Україна сьогодні може з презирством переступи- ти через таку гидь [24.12.1991]; «Може, я вже й не доживу, а ви, В[олодимире] А[нтонови]чу, ще побачите Україну в Європейському [домі] ціл- ком суверенну, рівну серед рівних...» [09.05.1990]. Утворювані за участю цих ад’єктивів конструкції входять до щоденникових нотаток, датованих першою половиною 90-их років – початковий пе- ріод активного українського державотворення.
   Хронологізаційну функцію виконують при- кметники молодий, новий («який недавно виник, утворився»), тогочасний («який був, існував ра- ніше, у минулому»), теперішній, нинішній, сьо- гочасний («який є, існує»), прийдешній («який здійсниться, відбудеться в майбутньому»), напр.: Цілу плеяду розумних мужніх діячів висунула нині молода Україна! [31.05.1990]; У тяжких муках народжується нова Україна [19.11.1991]; Автор не стільки заклопотаний своєю особою, для нього важливо відтворити життя і трагедію тогочасної України [17.12.1991]; В давнину до одного з островів Егейського моря з теперішньої України причалювали цілі процесії з пшенични- ми вінками [10.05.1960]; Людина без громадян- ського почуття – людина без совісті. Принаймні в умовах нинішньої України [02.06.1994]; Те, чого не вдалося УНР, вдалося Україні сьогочасній: таки не дали себе задушити [24.08.1993]; … тобі, Україно прийдешня, в дар від нас, змучених, справді те, чим наш дух трепетав [05.01.1994]. Особливе навантаження припадає на ад’єктиви нова та молода. Вони вказують на темпоральні рамки (кінець ХХ століття) постання Україн- ської держави в новій якості. Цією текстотвірною роллю аналізовані ад’єктиви наближаються до політичних епітетів самостійний, соборний, не- залежний, що формують осердя винятково ак- туальної суспільно-політичної лексики періоду, про який ідеться.
   З-поміж прикметників та дієприкметників, що характеризують за різними соціальними ознака- ми топонімний образ України і постають як мета- форичні епітети, вирізнено лексеми з негативною й позитивною оцінкою. Об’єднувальними для пе-

йоративів є такі семи: «який зазнав багато страж- дань» (багатостраждальний, стражденний, нещасний), «який змучився, стомився,  вибився із сил» (змучений), «який зазнав наруги» (поглум- лений), «який дуже послаблений» (знекровлений),
«який позбавлений права говорити» (безмовний),
«який не має ніяких прав» (безправний), «який викликає ненависть у кого-небудь» (ненависний),
«який позбавлений щастя, радості» (нещасливий),
«який зазнав руйнування, спустошення» (сплюн- дрований, спустошений, понищений, здеформо- ваний), «який викликає сміх, глузування» (ско- морошницький), «який не має захисту, оборони» (беззахисний), «який своїм змістом, свою сутніс- тю викликає почуття страху» (страшний), «який спричиняє велике горе» (трагічний), «який по- збавлений духовності» (знедуховлений), «який під- даний русифікації» (зрусифікований), «який по- неволений кимось» (зневолений, сколонізований), напр.: Захистили його [роман «Собор»], відстоїмо і все інше: мову, культуру, Дніпро і саму нашу ба- гатостраждальну … Україну! [20.09.1988]; Адже у Вас ворогів стільки, скільки й у нашої страж- денної України [08.09.1993]; На щастя тобі, змуче- на Україно! [07.04.1992]; Справді чудом було, що двох таких геніїв дала світові безмовна, безправ- на, поглумлена царатом Україна… [03.04.1984]; Духовно Україна знекровлена вкрай [07.06.1994]; За що ж вигублюють наш народ, кому така нена- висна ця Україна? [16.09.1989]; Бог, мабуть, згля- нувся над нещасною Україною... [12.08.1992]; Не- вже та «звізда Полин» явила нам знак застороги з майбутнього і місцем удару обрала саме Чорно- биль, нещасну нашу Україну? [28.09.1987]; [капе- ла] … будила піснями, до життя підіймала сплюн- дровану … Україну! [13.12.1980]; Слово дають без черги, щоб створити «імідж» України отакої, ско- морошницької [18.12.1990]; А Україна? Теж вся … стирлована [19.08.1979]; Україна … сьогодні по суті беззахисна [31.05.1993]; Україна кріпацька, Шевченкова, страшна, не була такою безмежно трагічною, як нинішня... [05.09.1990]; … велика Наддніпрянська Україна була спустошена, пони- щена, знедуховлена… [18.06.1990]; Хіба ж не за- гадка, що Україна, зневолена, сколонізована, змо- гла упродовж одного століття дати двох пророків: Гоголя й Шевченка! [30.03.1989]. Меліоративи інтегруються навколо таких сем: «який виражає протест» (бунтівний, антирежимний, протесту- ючий), «який помічає, відкриває що-небудь, рані- ше приховане» (прозріваючий), «який надає но- вий вигляд» (оновлювальний), «який пов’язаний із трудом, працею» (трудовий), «який визнає іс- нування Бога» (віруючий), «якому випадає щастя, успіх, удача» (щасливий), «який значний за своєю дією, впливом» (сильний), «який виведений із ста- ну заціпеніння» (розколиханий), «якого не можна перемогти» (незборимий), «який має перспективу» (повний надій), «який правильно оцінює навко- лишню дійсність» (свідомий), напр.: Голосом До- вженка заговорила бунтівлива, антирежимна Україна! [29.10.1994]; … це був голос протесту- ючої, прозріваючої України! [12.10.1994]; Навіває думки про це Україна оновлена [13.05.1995]; Пи- сали робітники заводів, озивалася звідусіль тру- дова Україна... [12.03.1992]; Ось із Рима привезли до Львова прах Йосипа Сліпого (згідно з його за- повітом) і вже кілька днів і Галичина, і вся вірую-

ча Україна прощається зі своїм легендарним си- ном... [30.08.1992]; Україна розколихана, як море! [16.02.1990]; … здається вона, Україна, сьогодні мені сильнішою, незборимішою, ніж будь-коли! [13.07.1991]; Так мріялось вивести на екран ту капелу, що … підіймала … повну надій Україну! [13.12.1980]; І як швидко забуто, що свідома Укра- їна прокляла Щербицького саме за його безсором- ну русифікацію [19.07.1994].
   В окремий різновид орнаментальних засобів топообразу Україна в астіонімно-комонімно-ад- міністратонімній взаємодії Гадяч – Полтавщина (Миргород, Хомутець, Бакумівка) – Тернопіл- ля виділено інтертекстуальні структури «най- українніша Україна» [12.06.1995; 28.10.1982], України «україннішої й нема» [28.10.1982], «най- українніші місця по всій Україні» авторство яких пов’язане з Лесею Українкою, напр.: І ось Гадяч, Лесин Зелений Гай (його ще називають
«Галочка»), Лесина «найукраїнніша Україна»!.. [28.10.1982], З певного часу Тернопілля стало для мене такою ж (за висловом Лесі Українки)
«найукраїннішою Україною», як і моя рідна Пол- тавщина [12.06.1995]; Про ці краї [Миргород, Хо- мутець, с. Бакумівка на Полтавщині] Леся пи- сала Ользі Коб[илянській]: «…побачите вже таку Україну, що «україннішої й нема» [28.10.1982];
«Найукраїнніші місця на всій Україні» – так на- звала Леся [Українка] полтавські наші краї, ма- льовничі місця під Гадячем [04.01.1978].
   Ядро орнаментальності становлять прикметни- ки-означення, «що вживаються для характерис- тики предмета думки, для називання ознаки – чи то постійної, узвичаєної, що часто повторюється і відома мовцям, чи то особливої, оригінальної, яку помітив тільки автор» [4, с. 3]. Особливим семан- тико-стилістичним навантаженням вирізняється прикметник-епітет вишневий. У діаріуші Олеся Гончара, як і в поезії Володимира Сосюри «Лю- біть Україну», він є символічним уособленням України, напр.: Поїхати б у травні [до Львова]! По весняних дорогах вишневої розквітлої України... [04.03.1991]. Високий оцінний зміст мають при- кметники-епітети зі значенням «який відбуваєть- ся весняної пори» (весняний), «який являє собою початкову пору певного періоду» (ранній), напр.: Під прискіпливим оком митця опиняється весняна Україна [31.05.1978], За вікном вагона – Україна рання, весняна [26.04.1980]. Ці епітети можуть функціювати в одному сполучувальному ланцюго- ві з політичними епітетами, напр.: Навіває думки про це Україна оновлена, незалежна, весняна… [13.05.1995]. Об’єднуючись, вони характеризують процес оновлення України, еволюціонування її як вільної демократичної держави в кінці ХХ століття. Серед важливих орнаментальних засобів – худож- ні означення ніжний («який сповнений любові») і мальовничий («який милує око»). Перший епітет уживається в контексті, побудованому на контр- астивних засадах: «ніжна Україна» протиставля- ється іншій державі, назву якої табуйовано: Тіль- ки над нашою ніжною Україною ще й досі нави- сає грізна, пильна, волохата горила... [29.08.1989]. Другий епітет є семантико-стилістичним центром такого художнього довершеного мінітексту: Їдемо правим берегом на Дн[іпропетров]ськ. Яка мальов- нича в цей час Україна! Дорога в тополях, у череш- нях... Гречки біліють. І як додають краси містечку

чи селу дзеркала води – ставки, озера у вербах роз- кішних [05.07.1984].
   Своєрідною кульмінацією аксіологічності в щоденниковому дискурсі є прикметникові епіте- ти з ідентифікувальною семою «який заслуговує схвалення». Вони утворюють такий ампліфіка- ційний ряд: гарна Україна [23.06.1989], прекрас- на Україна [24.05.1973], незрівнянна Україна [03.05.1991], Богом дана Україна [20.09.1988].
   Важливі риси топонімного образу України допомагають відтворити вторинні назви. Олесь Гончар вдається до різних засобів моделювання описових зворотів. За допомогою їх розкрито міс- це України в європейському просторі, її зв’язки  з Росією, складність процесу історичного станов- лення, природну сутність нашої держави – її ро- дючі землі, мирну хліборобську зорієнтованість, християнську тяглість, щедрість на таланти, занедбаний екологічний стан, живописність, співучість тощо, напр.: Знайомий київський еру- дит, посилаючись на західні джерела, запевняє, що серед тамтешніх політологів поширюється думка: слід, мовляв, вважати Україну центром Європи (і не лише географічним) [08.05.1991]; Триста років Україна була донором імперії, жи- вила її своєю кров’ю, віддавала їй свої таланти [11.05.1995]; Що жде її [Україну], нашу багато- страждальну матір [11.07.1994]; Тільки з льоту бачиш, як змінилось лице України, якою іншою стала хліборобська держава… [27.07.1973]; Ба- чимо Україну в щедротах осінніх … Одвіку од Бога багата земля [30.08.1966]; Хочеться ду- мати, що Україна ХХІ сторіччя буде країною ві- руючих [10.05.1989]; … Україна – земля … бого- обрана [23.08.1992]; Україна – заповідна земля талантів [08.03.1991]; Зоною екологічного лиха стали Україна, і Урал, і Середня Азія, і ріки, і моря [16.03.1992]; Україна не хоче і не буде на- далі атомним полігоном! [12.02.1990]; Україна
– країна краси [19.10.1965]; Хтось музикальний сказав: «Україна – це суцільна консерваторія» [11.05.1995]. Крізь призму описових структур до- ведено й те, що Україна здатна надійно захисти- ти саму себе, напр.: Тільки зараз усвідомлюєш, що Україна – земля лицарів, масового подвигу… [23.08.1992]. Один із можливих поділів україн- ського суспільства на групи, які займають різне соціальне становище, розкриває складна за бу- довою метафорично-епітетна структура: вічна вдова, а в неї є сини і є дуже багато антисинів, брудних запроданців [18.01.1991]. На місце Укра- їни в розрізі її історичної хронологізації, специ- фіку її еволюції вказують вторинні назви закон- на правонаступниця потопленої в крові більшо- виками УНР [22.08.1992], земля такої краси і такої трагічної долі! [10.01.1987]. Трапляються з-поміж описових зворотів і ті, які характери- зують Україну з негативного боку, приписують невластиве їй національне себелюбство, міліта- ристське прагнення тощо, напр.: Десь у Сибіру Запорізькому театру партапаратчик: «Україна – розсадник націоналізму. Царі не добили, то ми доб’єм» [09.07.1972]; Тримають [нас] в інформа- ційній (чи, точніш, дезінформаційній) блокаді,  а ми не маєм змоги відповісти тим, хто створює навмисно викривлений образ нашого народу, по- дає світові вигідний шовіністам імідж України як республіки, що прагне озброєнь [10.02.1992].

   Найемоційнішими авторськими описовими зворотами є сполуки коханий край, найбільша любов моя, напр.: Вранці за вікном Україна, коханий край [15.04.1985], Адже Україна упро- довж усього життя – це по суті найбільша любов моя… [05.09.1990].
   Висновки і пропозиції. За топонімом Укра- їна та його конкретними реалізаторами, репре- зентованими мікротопонімною парадигмою, у що- денниковому дискурсі Олеся Гончара вибудовано історію України від її найдавніших часів і до дру- гої половини ХХ століття. Допомагає в цьому пись-

менникові сплановане й усвідомлене ним широке ітертекстуальне тло. Об’єктивним і водночас аргу- ментованим чинником істинності інформації є спо- лучувальні можливості оніма Україна, тобто його здатність детермінувати політичні епітети, а та- кож ті художні означення, що виконують важливі характеризувальні й орнаментальні функції. Сут- нісну текстотвірну роль відіграють майстерно змо- дельовані за різними мовними зразками вторинні номінування. Перспективи дослідження вбачаємо в простеженні специфіки використання найзначу- щішого слова-символу Україна в інших текстах.

Список літератури:
1. Галицька республіка. Вікіпедія. 2018. 13 листоп. URL: https://uk.wikipedia.org/wiki/Галицька_республіка (дата запиту: 11.01.2020).
2. Гончар О. Щоденники : у 3 т. Київ : Веселка, 2008. Т. 1 (1943–1967). 455 с.; Т. 2 (1968–1983). 607 с.; Т. 3 (1984–1995).
646 с.
3. Довідник з історії України (А–Я) : посібн. для серед. загальноосв. навч. закл. 2-е вид., доопр. і доповн. Київ : Ґенеза, 2001. 1136 с.
4. Єрмоленко С. Я., Єрмоленко В. І., Бибик С. П. Новий словник епітетів української мови. Київ : Грамота, 2012. 488 с.
5. Слобідська Україна. Вікіпедія. 2019. 16 груд. URL: https://uk.wikipedia.org/wiki/Слобідська Україна (дата запиту: 24.02.2020).
6. Україна-Русь. Вікіпедія. 2019. 9 жовт. URL: https://uk.wikipedia.org/wiki/Україна-Русь (дата запиту: 24.02.2020).
7. Фонякова О. И. Имя собственное в художественном тексте : учеб. пособ. Ленинград : ЛГУ, 1991. 104 с.
8. Шевченко Т. Кобзар. 4-те вид., перероб. та доп. Київ : ВПЦ «Київ ун-т», 2013. 607 с.
9. Шистовська А. А. Поняття інтертекстуальності та підходи до нього. Записки з романо-германської філології : зб. наук. праць. 2017. Вип. 2(39). С. 132–139.
References:
1. Halytska respublika [Halych Republic] (2018, November 13). Wikipedia. Retrieved from: https://uk.wikipedia.org/ wiki/Галицька_республіка
2. Honchar, O. (2008). Shchodennyky : u 3 t. T. 1 (1943–1967). 455 s.; T. 2 (1968–1983). 607 s.; T. 3 (1984–1995)
[Diaries: in 3 Vol. Vol. 1 (1943–1967); Vol. 2 (1968–1983); Vol. 3 (1984–1995)]. Kyiv: Veselka.
3. Dovidnyk z istorii Ukrainy (A–Ia) [Reference Book on History of Ukraine (A–Z)] (2001): posibn. dlia sered. zahalnoosv. navch. zakl. 2-e vyd., doopr. i dopovn. Kyiv: Geneza.
4. Yermolenko, S.Ya, Yermolenko V.I. & Bybyk S.P. (2012). Novyi slovnyk epitetiv ukrainskoi movy [New Dictionary of the Ukrainian Epithets]. Kyiv: Hramota.
5. Slobidska Ukraina [Sloboda Ukraine] (2019, December 16). Wikipedia. Retrieved from: https://uk.wikipedia.org/ wiki/Слобідська Україна
6. Ukraina-Rus [Ukraine-Rus] (2019, October 9). Wikipedia. Retrieved from https://uk.wikipedia.org/wiki/Україна-Русь
7. Phoniakova, O.I. (1991). Ymia sobstvennoe v khudozhestvennom tekste: ucheb. posob. [The Proper Noun in the Literary Text]. Leningrad: LGU.
8. Shevchenko, T. (2013). Kobzar 4-te vyd., pererob. ta dop. [The Bard: 4th Ed.]. Kyiv: VPTs «Kyiv un-t».
9. Shystovska, A.A. (2017). Poniattia intertekstualnosti ta pidkhody do noho. Zapysky z romano-hermanskoi filolohii: zb. nauk. prats [The Concept of Intertextuality and Approaches to It. Scientific Notes on Roman and German Philology].Vol. 2(39), pp. 132–139.





Stepanenko Mykola
Poltava V.G. Korolenko National Pedagogical University
TOPONIM «UKRAINE» AS A CULTURAL CODE IN THE DIARY DISCOURSE OF OLES HONCHIAR
Summary. The object of the article proposed is the macro-toponym Ukraine, which can be found in the diary discourse of Oles Honchar. By the quantitative calculations, it is proved that nominative function is quite typical for this onym, for it is regularly used as a geographical object or a separate component along with the neutral ones towards connotation of the other proper names. Considerable place is given to clarifying the history of Ukraine's formation by toponymic version (Rus-Ukraine – medieval Ukraine, etc.), which is based on intertextuality (evi- dence of scientists, writers about the past of our country) and author's evidence. The microtoponymic paradigm of the macrocotonym Ukraine (Western Ukraine, Eastern Ukraine, Left Bank Ukraine, mainland Ukraine, Ukraine in 1947, etc.) was built up in the work, its component composition is characterized. This classification required in- tra-onymous differentiation, including the isolation of official and unofficial microtoponyms. Particular attention is paid to the characterization of the connective capabilities of the macro-toponym Ukraine, its semantic-stylistic specification, and axiological potential. The syntagmatic resource of Ukraine onym has been clarified profoundly; each dependent attributive component, expressed by an adjective, participle, or pronoun adjective, more fre- quently ased as an attribute, or rarer, separated part of a sentence or predicate has been singled out and seman- tically interpreted. Attributional modifiers are grouped into the following groups: those, what 1) nationally label,
2) chronologize, 3) characterize on different grounds, 4) ornament the toponymic image of Ukraine. Each of them
exhibits specific connotative peculiarities, which are highlighted in multiple vectors in the article. Emphasis is made on the text– creation capabilities of political and metaphorical epithets. Secondary nominations of the denotation “Ukraine” are analyzed, their semantic exclusivity, their constitutional capacity, artistic means of actualization, including epithet series, metaphorical-epithet structures, periphrastic formations, connoted inter- textuality, synchronous-diachronic toponymy are distinguished.
Keywords: toponym (onym, choronym) Ukraine, microtoponyms, microtoponymic paradigm, history of Ukraine, attributes, political (metaphorical) epithets, diary discourse, Oles Honchar.

