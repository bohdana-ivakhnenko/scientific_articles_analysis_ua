«Молодий вчений» • № 9.1 (85.1) • вересень, 2020 р.

DOI: https://doi.org/10.32839/2304-5809/2020-85.1-4 УДК 007:304:070



Головіна А.А.
Інститут журналістики

Київського національного університету імені Тараса Шевченка
ЖАНРОВА ПАЛІТРА ПУБЛІЦИСТИЧНОЇ ТВОРЧОСТІ ЄВГЕНА МАЛАНЮКА НА СТОРІНКАХ ЖУРНАЛУ «ВЕСЕЛКА» (КАЛІШ, 1922–1923)
Анотація. У статті розглянуто початковий період творчого шляху українського поета, письменника, пу- бліциста, історіософа Євгена Маланюка під час перебування у таборах інтернованих вояків Армії УНР на території Польщі. Проаналізовано публіцистичний доробок митця на сторінках журналу «Веселка» (Каліш, 1922–1923), зосереджено увагу на жанровій палітрі його публіцистики, простежено особливості авторського почерку та методів комунікації з аудиторією. У дослідженні було виділено статтю, рецензію, нарис, есе як основні жанри, що використовував митець в журналі «Веселка». Визначено, що в своїй твор- чості Є. Маланюк не дотримувався певного стереотипного сприйняття жанру як сталої форми підготовки до друку публікації та застосовував поєднання різних жанрів за допомогою їх дифузійної природи.
Ключові слова: Євген Маланюк, журнал «Веселка», українська еміграція, українська публіцистика початку ХХ століття, жанри журналістики.

       Постановка проблеми. Життя і творчість видатного	українського	письменника, публіциста, історіософа Євгена Маланюка не- розривно пов’язані з Польщею. Вимушена емі- грація, після поразки Армії УНР 21 листопада 1920 р., привела 23-річного вояка до польських таборів інтернованих, де митець провів три роки життя (1920–1923). Саме там, серед молодих ентузіастів, натхненних ідеєю творення неза- лежної України, виявився повною мірою талант митця. Особливу роль у цьому зіграла участь у формуванні періодики, коли Маланюк пори- нув у журналістську діяльність, зокрема входив до редакційних колегій чотирьох видань, у по- над десяти часописах з’явились його публікації. Саме в Польщі він почав замислюватись над го-

ловною метою своєї публіцистичної праці – ви- окремленням української нації та накреслення шляхів до самостійного розвитку за часів бездер- жавності й повоєнної агонії. Існування журналу
«Веселка» було короткочасною, але значущою по- дією для формування нової генерації української творчої еліти поза межами батьківщини.
   Публікації та начерки Є. Маланюка досі ли- шаються розпорошеними в архівах і бібліотеках України, Чехії, Німеччини, США та Канади. Не- значна кількість публікацій нині присвячена до- слідженню таборового періоду життєдіяльності літератора, хоча публікації Є. Маланюка в жур- налі «Веселка» стали є невід’ємною частиною його творчої спадщини. Аналіз спадщини митця через виокремлення жанрової специфіки допо-
© Головіна А.А., 2020

може віднайти основні стилістичні особливості не лише творчості таборового періоду, а й пу- бліцистичного доробку митця інших етапів його життєвого шляху.
   Аналіз останніх досліджень і публікацій. В останні десятиліття українські науковці на батьківщині та за її межами активно досліджу- вали різні періоди життя та аспекти творчості Є. Маланюка, серед них: Л. Куценко, Ю. Войчи- шин, Н. Сидоренко, М. Шудря, М. Грузов, Т. Са- лига, Н. Лисенко, О. Омельчук, С. Кравченко, Ю. Войчишин, М. Крупач та ін. Інформаційне середовище еміграції 20-30-х рр. ХХ ст. і публі- кації Є. Маланюка в цьому контексті розглядали історики української журналістики: А. Животко, М. Тимошик, І. Крупський, О. Мукомела, Б. Чер- няков, М. Романюк, Т. Трачук та ін. Специфіка публіцистичних жанрів стала об’єктом вивчення В. Здоровеги, В. Шкляра, В. Качкана, О. Глуш- ка, Н. Желіховської, В. Різуна, Н. Поплавської, О. Мелещенка; до проблем суспільно-професій- них аспектів комунікаційної діяльності та функ- ціонування ЗМІ зверталися В. Різун, В. Іванов, С. Квіт, Б. Потятиник, Т. Приступенко, К. Сера- жим, М. Василенко та ін.
   Виділення невирішених раніше частин загальної проблеми. Публіцистична твор- чість Є. Маланюка, зокрема таборового періоду, досі потребує систематизації і детального дослі- дження. Визначення особливостей формування авторського стилю, віднайдення паралелей між застосуванням певних жанрів у публіцистичних текстах митця, зокрема на сторінках журналу
«Веселка», є одним із першочергових елементів аналізу його творчого доробку.
   Метою цієї статті є спроба ідентифікації та систематизації жанрової палітри публікацій Є. Маланюка на сторінках журналу «Веселка» (Каліш, 1922–1923). Основними є такі завдання: проаналізувати виступи публіциста в зазначено- му мистецькому виданні, визначити жанрові кри- терії та ідентифікувати й систематизувати жанро- ву палітру творчості митця, віднайти характерні особливості у використанні Є. Маланюком жанрів журналістики задля більшої ефективності кому- нікації із еміграційним середовищем.
   Виклад основного матеріалу досліджен- ня. «Згляньтеся на нас! В надвечір’я Святого Різдва Твого ми благаємо Тебе. Дивись – ми го- лодні й холодні, ми самотні й гонимі, ми всіми покинуті й ображені. Хіба не чуєш ти, як знову лунає крик: “Роспни їх!”. Хіба не бачиш, як несе- мо ми хрест Твій, ми – в терновім вінку колючих дротів», – писав Є. Маланюк на сторінках газети
«Наша зоря» (1922. 6 січня).
   Перспектива становлення Української На- родної Республіки стала для Є. Маланюка ви- значальною, адже сама ідея існування неза- лежної, самобутньої Батьківщини визначила спрямування діяльності митця. А втрата цієї незалежності та подальша еміграція до Польщі й перебування у таборах інтернованих вояків Армії УНР виявились для колишнього сотника поштовхом до розкриття творчого потенціалу. На думку Л. Куценка, він прагнув шляхом невпин- ної творчості, покликаної заявити про українців як окрему націю, вкорінити у їхній свідомості почуття національної ідентичності та самосвідо-

мості [3]. За дослідженням Н. Сидоренко, у поль- ських таборах інтерновані вояки об’єднувались у «творчі групи», готували стінгазети й працюва- ли над виданням часописів, проводили концерти й театральні вистави [14]. Є. Маланюк на сторін- ках журналу «Веселка» написав: «…Опинившись у таборах для інтернованих обеззброєними, ми самою логікою життя “повернулись до виконан- ня своїх попередніх обов’язків”. Обеззброєні мі- літарно, ми вхопилися за ту духовну зброю, яка під час фізичної боротьби спочивала в піхвах, – зброю міцну, сильну, непереможну – національ- не мистецтво» (1923. Ч. 7–8).
   В багатьох таборових виданнях на теренах Польщі звучало ім’я Євгена Маланюка. Свої публіцистичні твори він найчастіше підписував криптонімами чи псевдонімами (Е. М., Евг. М., Військовий, М. Є., Херсонець). Найяскравіше літературний хист його виявився під час співп- раці з журналом «Веселка» (Каліш, травень 1922 – грудень 1923), який сам Маланюк нази- вав «гуртком «таборових» робітників мистецтва. За перший рік видання вийшло 6 номерів (деякі номери були спарені), наступного року – 5 випус- ків (10 номерів).
   Вперше ім’я письменника (в написанні – Ев- ген Маланюк) з’явилося в третьому номері «Ве- селки», де опубліковано його «Сонет». Загалом із 1922 по 1923 рр. у журналі вийшло в світ 18 по- етичних творів митця та два переклади (вірші Ш. Бодлера). Поява цих віршів переросла згодом у формування дебютної поетичної збірки «Ози- мина» – так званого «альманаху трьох»: Є. Мала- нюка, М. Селегія, М. Осики у видавництві «Ве- селка». До книжки включено 11 поезій молодого поета [13].
   На шпальтах «Веселки» чітко простежується народження в українському середовищі Польщі молодого національного публіциста, патріота й державника. В цьому журналі надруковано змістовні, виважені, ідейні твори Є. Маланю- ка: «Павло Тичина. Фрагмент зі статті «Напро- весні», «Думки про мистецтво», «Pro domo sua»,
«Про динамізм» та ін. Загалом у «Веселці» опу- бліковано 12 публіцистичних текстів літератора. Важливо зазначити, що з № 7–8 за 1923 р. Ма- ланюк став редактором журналу. Також очевид- ною була активна громадська діяльність митця, що неодноразово відображено в поточній хроніці чи в кореспонденціях і рецензіях. Одним із та- ких фактів – виголошення Є. Маланюком допо- віді про сучасну українську літературу і твор- чість П. Тичини в приміщенні «Руського Дому» у Варшаві. Разом із польським поетом Л. Подгур- ським-Околувом Є. Маланюк мав зустріч із ви- датним польським ліриком Ю. Тівумом.
   Нетривалу співпрацю з журналом «Веселка» слід розглядати як період «зародження»: творчої думки, стилю і характеру майбутнього літерато- ра. Досліджуючи публіцистичні праці Є. Мала- нюка, аналізуючи видання, на сторінках яких з’являлося його ім’я, було виявлено цікавий ас- пект виявлення його мистецької особистості. Від коротких поетичних творів і редакційних мате- ріалів у перших номерах «Веселки» літератор все більше зосереджувався на аналітичній і ху- дожньо-публіцистичній журналістиці, частіше звертався до літературної критики та матеріалів

націєстверджувального спрямування. Мистецькі засади журналу «Веселка» спочатку полягали в об’єднанні українських письменників (переду- сім молодшої генерації) без різниці напрямків їх діяльності, допомозі розвитку найяскравішим індивідуальностям;   пошукові,    популяризації й удосконаленні національних рис тогочасного українського мистецтва, а також перенесенні й прищепленні на цьому ґрунті найліпших здо- бутків західноєвропейської і світової культури.
   Ці засади відбились і на творчості Є. Мала- нюка, адже саме у «Веселці» він розпочав плідну творчу діяльність, відкрив свій публіцистичний талант і став борцем за несправедливо страче- ну і зруйновану ідентифікацію духовно вільної української нації. Безумовно, спалах публіцис- тичної наснаги літератора був продиктований і тим, що саме в липні-серпні 1923 р. редакція часопису зробила спробу відійти від суто літера- турного напрямку, що не знаходив підтримки се- ред українства, й задекларувати своє видання як місячник літератури, мистецтва й громадської думки.
   Це було безпосередньою вимогою дня – «роз- ширити єднання з читачем», «фіксувати ритм живого життя», подавати мемуари і спогади про визвольну боротьбу, висвітлювати поточні націо- нальні справи, до того ж дбати про «широту дум- ки, яка б окреслювала всякі партійні кордони». Тут постійно друкувалися матеріали в рубриках:
«Мистецька трибуна», «Хроніка», «Бібліогра- фія», «Театр» тощо. Здебільшого роздуми, огля- ди і рецензії з’являлися у відділах «Мистецька трибуна» і «Бібліографія», де разом із Є. Мала- нюком працювали М. Селегій, Ф. Крушинський, А. Коршнівський та ін.
   Розширення тематичних меж, поява нових рубрик дозволили молодому публіцистові експе- риментувати та задля донесення власної думки застосовувати різні жанри журналістики. На по- чатку своєї творчості публіцист шукав не лише оригінальні ідеї, образи, теми, а й випробовував своє вміння у різних жанрах: інформаційних, аналітичних, художньо-публіцистичних. Розши- рюючи межі власної творчості та встановлюючи діапазон поширення громадянсько-патріотичної публіцистики, автор формував своє творче буття і виявляв притаманний йому стиль мислення й розв’язання злободенних проблем українства.
   Розгляд жанрової палітри творчості Є. Мала- нюка в журналі «Веселка» проведено за таким принципом: теоретичні основи кожного жанру, особливе вираження власної публіцистичної по- зиції засобами певного жанру, дотримання ви- мог певного жанру. В публікаціях зазначеного часопису літератор застосовував достатньо об- межену кількість жанрів. Натомість важливою особливістю публіцистики митця є використання різних журналістських методів обраного жанру, що створювало дифузійний характер жанризму автора. Його перші письменницькі надбання об- межувалися віршами на сторінках «Веселки», що згодом переросли у філософські трактати, в яких відчувався глибинний аналіз об’єкта досліджен- ня та застосування стилістичних особливостей. Публіцистична творчість Є. Маланюка почина- лась із літературної критики, а саме рецензій, що незабаром набрали обрисів ґрунтовного кри-

тичного осмислення літературної сфери тогочас- ної мистецької України.
   Рецензія, за визначенням українських вче- них О. Гринценка та В. Шкляра, – «це аналіти- ко-публіцистичний жанр, який аналізує й оці- нює літературний, мистецький чи науковий твір. Від інших відрізняється насамперед тим, що за об’єкт свого розгляду бере не безпосередньо фак- ти дійсності, а життєві явища, уже відображені, тобто у ньому “відображення відображеного”. Має широкий діапазон (всі види мистецтва, на- уки, літератури тощо)» [1, с. 246]. Різновиди ре- цензії за формою і методом освоєння фактоло- гічного матеріалу – аналітичні та інформаційні. В свою чергу, ці два різновиди можна поділити на підгрупи: рецензія-анотація, рецензія-реплі- ка, рецензія фейлетон, рецензія-відкритий лист, оглядова стаття, що виходить за рамки жанру, але є поширеною формою оцінки літературно- мистецьких явищ.
   Серед важливих особливостей дослідник жан- рів журналістики В. Здоровега визначав суспіль- ну значущість, тобто критику об’єкта, який є ва- гомим внеском або навпаки в культури держави чи світу. «Не менш важливим, вічним питанням літературної критики є поєднання високої вимо- гливості, принциповості з тактовністю, доброзич- ливістю. Це не означає, що рецензент у певній ситуації не має права виступити навіть сатирич- но гостро проти художнього браку, явного графо- манства…» [2, с. 204].
   У текстах Є. Маланюка, опублікованих у жур- налі «Веселка», рецензія як жанр трапляється часто. Особливості його публіцистики цілком підпадають під наведені вище особливості цього жанру, адже творчість митця цього періоду є по- лемічною, емоційною, образною. Він розкриває читачеві П. Тичину як генія українського на- роду, аналізує його творчість, мелодику, морфо- логічні та синтаксичні особливості авторського стилю, дотримуючись класичної рецензійної ма- нери, досить лаконічно й чітко висловлює власну думку стосовно аналізованої поезії. В рецензіях, присвячених творчості «сонячного кларнета» української поезії 1920-х рр. («Павло Тичина»,
«В космічному оркестрі: Павло Тичина»), Є. Ма- ланюк розкривав особистість письменника не лише в оглядовій манері, а й у критичній. Він не побоявся засудити радянського митця, якого по- передньо оспівував як генія, й відкрити в ньому риси, притаманні суспільній ідеології, показати образ митця надломленого фізично, але не зруй- нованого духовно.
   Дослідження творчості П. Тичини проходить наскрізно в усіх публіцистичних творах Є. Мала- нюка таборового періоду, адже талант і світогляд його як публіциста ґрунтувались переважно на літературній критиці. Матеріал «В космічному оркестрі: Павло Тичина» є рецензією у чистому її вигляді [4], а текст «Павло Тичина» варто від- нести до жанру оглядової статті, адже в цій пу- блікації Маланюк не аналізує конкретний твір автора, а розглядає його стильові особливості, розкриває різнобарвність поезії митця і темати- ку його творчості [9].
За визначенням О. Гриценка та В. Шкляра,
«автор, аналізуючи факти, явища життя, доно- сить до читача за допомогою логічних (аналіз

та синтез), частково образних аргументів певну думку, ідею» [1, с. 245]. В розглянутій публіка- ції Є. Маланюк присутні чітка авторська ідея та концепція твору, де засобами аналізу він про- понує детальний «розтин» творчості П. Тичини та сублімує власне бачення з об’єктивною реаль- ністю, даючи можливість розкрити для себе бага- тогранну поезію українського митця в життєвих і художніх деталях.
   Окремої уваги потребують рецензії «Дару- нок Київа» (збірки «Синя далечінь» М. Риль- ського [5], «“Skamander” miesesznik poetcki. 1922–1923 рр. Варшава» [12], «Х.Д. Якимчук. Ца- рина. Думки й переживання» та ін. Слід підкрес- лити, що в останній праці Є. Маланюк досить гостро виступив проти «графоманства» Х. Яким- чука, при цьому виявив свій «полемічний темпе- рамент» рецензента, що свідчить про різнопла- новість критичної манери автора [11].
   Оригінальним у творчому втіленні Є. Мала- нюка виявився жанр нарису, розвиток якого, за дослідженнями професора В. Здоровеги, «роз- дмухувався у широких масштабах» у 20-х рр. XX ст. у Росії й Україні [2, с. 245]. Нарис – ху- дожньо-публіцистичний жанр, в якому на до- кументальній основі узагальнюються важливі суспільно-політичні явища, розкриваються по- дії, в центрі яких є зображення людини, розкрит- тя її характеру, як наголошували О. Гриценко та В. Шкляр [1, с. 245]. Є. Маланюк не засто- совував нарис у його класичному визначенні, в структурі творчості публіциста цей жанр за- знав певної модифікації завдяки аспектам пред- ставлення об’єкта дослідження. Так, у матеріа- лі «Нарешті» літератор розглядав можливість створення єдиного українського культурного фронту [8]. Подаючи образи визначних митців, культурних і політичних діячів, автор підтвер- див необхідність формування подібного фронту, розкрив причини політичного ігнорування цього важливого питання. За допомогою змістовного аналізу проблеми Є. Маланюк навіть через сто- ліття допомагає читачеві розібратись у політич- ній і культурній дискримінації, що панувала на той час в українському суспільстві, розділеному кордонами різних держав.
   В публіцистиці Є. Маланюка можна зна- йти і жанр есе, близький до нарису, але не то- тожний, до того ж достатньо структурований за жанровими ознаками. Як вважає В. Здоровега,
«есе – художньо-публіцистичний жанр для якого притаманна структура розповіді, вільна, власти- ва лише авторові цього твору будова» [2, с. 247]. У творчості Є. Маланюка часто простежується полемічна, асоціативно-образна форма подачі власної думки. Стиль письменника вже в своїй першооснові передбачає окличні речення, що мотивують автора та його читача до дії. Саме

тому жанр есе є найбільш природнім для твор- чості митця. Разом із тим, у цьому жанрі автор вміло застосовував елементи інших жанрів: ре- портажний метод, рецензійно-критичний метод, що відбились у його модифікаціях власного ба- чення української культури загалом і літератури зокрема.
   Найбільш серйозні та впливові матеріали Є. Маланюка періоду співпраці з журналом «Ве- селка» – «Ідеї й дії» [7] та «Думки про мистецтво» [6], що стали прикладом глибокого аналізу сус- пільної та мисленнєво-логічної площини люд- ського буття. Письменник у цих публікаціях, попри рамки жанру статті, вводить у текст на просто фрагментарні штрихи, а насичено образ- ну та науково-філософську фактуру, що відкри- ває нові грані його публіцистичної майстерності. Ці дослідницькі статті є зразком вдалого вико- ристання публіцистом своєрідної модифікації жанрів за допомогою їх дифузійного характеру.
   Висновки дослідження і перспективи. Творчість Є. Маланюка періоду польської інтер- нації, безумовно, стала підґрунтям не лише фор- мування авторського стилю митця, а й визначи- ла основне тематичне спрямування його творчої діяльності. Саме в журналі «Веселка» літератор продемонстрував свою активну публіцистичну діяльність, відкрив талант літературного крити- ка, есеїста, аналітика, виявив притаманні йому риси борця за зруйновану ідентифікацію націо- нального характеру». В жанровій палітрі публі- цистики Є. Маланюк присутні стаття, рецензія, нарис, есе як основні жанри, якими користував- ся митець під час обговорення злободенних куль- турно-духовних проблем на сторінках журналу
«Веселка». При цьому літератор не дотримувався класичних канонів жанру, як сталої форми на- писання твору; він використовував відому йому формулу власного стилю, виходив за стереотипні межі жанру, намагався за допомогою емоційних вкраплень поєднати риси різних жанрів для від- стоювання сутнісних проблем.
   Є. Маланюк у своїй різножанровій публіцис- тиці порушив чимало націоствердних питань, формуючи підвалини ідейної платформи укра- їнської культури в координатах світового духо- вного простору. Автор притягав у свідки минуле нації, яка впродовж століть відчайдушно борола- ся за виживання, немилосердно русифікувала- ся. З позиції сучасності варто зазначити, що ці проблеми вкорінені й у нинішньому суспільстві, адже реформування національної моралі та сві- домості відбувається поступово. Публіцистика Є. Маланюка лишається скарбницею і дорогов- казом у пошуках національної єдності, культур- но-ідеологічної визначеності українців у моти- вах та засобах впровадження етнічної культури в життя.

Список літератури:
1. Гриценко О.М., Шкляр В.І. Основи теорії міжнародної журналістики. Київ : ВПЦ «Київський університет», 2002. 303 с.
2. Здоровега В.Й. Теорія і методика журналістської творчості : підруч. Львів : ПАІС, 2004. 268 с.
3. Куценко Л. Dominus Маланюк: тло і постать. Київ : Просвіта, 2002. 115 с.
4. Маланюк Є. В космічному оркестрі: Павло Тичина. Веселка. 1922. Вип. 5. Ч. 5. С. 21–33.
5. Маланюк Є. Дарунок Київа. Веселка. 1923. Вип. 3. Ч. 4–6. С. 48–50.
6. Маланюк Є. Думки про мистецтво. Веселка. 1923. Вип. 4. Ч. 7–8. С. 39–46.
7. Маланюк Є. Ідеї й дії. Веселка. 1923. Вип. 5. Ч. 9–10. С. 36–41.

8. Маланюк Є. Нарешті. Веселка. 1923. Вип. 5. Ч. 9–10. С. 45–47.
9. Маланюк Є. Павло Тичина. Веселка. 1922. Вип. 4. Ч. 4. С. 4.
10. Маланюк Є. Про динамізм. Веселка. 1923. Вип. 6. Ч. 11–12. С. 45–48.
11. Маланюк Є. Х.Д. Якимчук. Царика. Думки й переживання. Веселка. 1922. Вип. 4. Ч. 4. С. 45.
12. Маланюк Є. «Skamander» miesesznik poetcki. Веселка. 1922. Вип. 4. Ч. 4. С. 43.
13. Озимина / Є. Маланюк, М. Селегій, М. Осина. URL: https://elib.nlu.org.ua/view.html?&id=7277
14. Сидоренко Н. Національно-духовне самоствердження: у 3 ч. Ч. ІІ: Преса інтернованих українців та цивіль- ної еміграції (Чехія, Польща, Румунія, Єгипет, 1919–1924). Київ, 2020. 262 с.
Referеnces:
1. Hritsenko, O.M., & Shklyar, V.I. (2002). Osnovy teorii mizhnarodnoi zhurnalistyky [Fundamentals of the theory of international journalism]. Kyiv: Kyiv University Publishing Center, 303 p.
2. Zdoroveha, V.Y. (2004). Teoriia i metodyka zhurnalistskoi tvorchosti: pidruchnyk [Theory and methodology of journalistic creativity: a textbook]. Lviv: PAIS, 268 p.
3. Kutsenko, L. (2002). Dominus Malaniuk: tlo i postatі [Dominus Malaniuk: Background and Figures]. Kyiv: Prosvita, 115 p.
4. Malaniuk, Ye. (1922). V kosmichnomu orkestri: Pavlo Tychyna [In the space orchestra: Pavlo Tychyna]. Veselka, vol. 5, no. 5, pp. 21–33.
5. Malaniuk, Ye. (1923). Darunok Kyiva [A gift from Kyiv]. Veselka, vol. 3, no. 4–6, pp. 48–50.
6. Malaniuk, Ye. (1923). Dumky pro mystetstvo [Thoughts about art]. Veselka, vol. 4, no. 7–8, pp. 39–46.
7. Malaniuk, Ye. (1923). Idei y dii [Ideas and actions]. Veselka, vol. 5, no. 9–10, pp. 36–41.
8. Malaniuk, Ye. (1923). Nareshti [Finally]. Veselka, vol. 5, no. 9–10, pp. 45–47.
9. Malaniuk, Ye. (1922). Pavlo Tychyna [Pavlo Tychyna]. Veselka, vol. 4, no. 4, p.
10. Malaniuk, Ye. (1923). Pro dynamizm [About dynamism]. Veselka, vol. 6, no. 11–12, pp. 45–48.
11. Malaniuk, Ye. (1922). Kh. D. Yakymchuk. Tsaryka. Dumky y perezhyvannia [Kh. D. Yakymchuk. Tsaryka. Thoughts and experiences]. Veselka, vol. 4, no. 4, p. 45.
12. Malaniuk, Ye. (1922). «Skamander» miesesznik poetcki [«Skamander» monthly poetry magazine]. Veselka, vol. 4, no. 4, p. 43.
13. Malaniuk, Ye., Selehii, M. & Osyka, M. Ozymyna [Winter Crop]. Available on: https://elib.nlu.org.ua/view. html?&id=7277 (accessed 29 February 2020).
14. Sydorenko, N. (2020). Natsionalno-dukhovne samostverdzhennia: u 3 ch. Ch. II: Presa internovanykh ukrajinciv ta cyvilnoji emigraciji (Chekhija, Polzha, Rumunija, Ehypet, 1919 –1924) [National-Spiritual Self-Affirmation: in 3 parts. Part II: Press of Interned Ukrainians and Civil Emigration (Czech Republic, Poland, Romania, Egypt, 1919–1924)]. Kyiv, 262 p.




Golovina Alina
                    Institute of Journalism of Taras Shevchenko National University of Kyiv

  GENRE PALETTE OF YEVHEN MALANYUK'S JOURNALISM ON THE PAGES OF JOURNAL “VESELKA” (KALISH, 1922–1923)
Summary. The article considers the initial period of the creative path of the Ukrainian poet, writer, publicist, historian Yevhen Malanyuk during his stay in the camps of interned soldiers of the UPR Army on the territory of Poland. Ye. Malanyuk's work during the period of Polish internment, of course, became the basis not only of the artist's authorial style, but also determined the main thematic direction of his creative activity. The artist's journalistic work is analyzed on the pages of journal “Veselka” (Kalish, 1922–1923) and focuses on the genre palette of the author's journalistic work. The main features of the use of genres in the journalism of Yevhen Malanyuk of this period are highlighted, the features of the author's handwriting and methods of communi- cation with the audience are traced. An attempt was made to systematize the artist's periodicals, which was published in the journal “Veselka” by genre specificity and analyzed the application of methods in the select- ed genre. The study found, that Yevhen Malanyuk used a rather limited number of genres in the materials published on the pages of journal “Veselka”. The study highlighted: article, review, essay as the main genres used by the artist when writing his works on the pages of journal “Veselka”. It was also determined that in his work Yevhen Malanyuk did not adhere to a certain stereotypical perception of the genre as a permanent form of writing and used a combination of different genres through their diffuse nature. The article analyzed that Yevhen Malanyuk in his various genres of journalism raised a large number of nationally affirmative issues, formulated a theoretical platform of Ukrainian culture in the coordinates of the world cultural space. The author drew to witness the past of a nation that for centuries had fought desperately for survival and was ruthlessly Russified. Given the present, we can say that these problems occur in modern society, because the reform of general morality and consciousness is gradual, and with it self-determination develops in view of the views and preferences of man. And the works of Yevhen Malanyuk are a treasure trove of national unity and cultural and ideological determination of Ukrainians in the motives and means of introducing ethnic culture into the life of modern Ukrainians.
Keywords: Yevhen Malaniuk, journal “Veselka”, Ukrainian emigration, Ukrainian publicism of the early twentieth century, journalism genres.

