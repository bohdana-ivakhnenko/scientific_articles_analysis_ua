«Молодий вчений» • № 1 (77) • січень, 2020 р.

DOI: https://doi.org/10.32839/2304-5809/2020-1-77-23 УДК 821.163.41-34.09"199"М.Павич



Гук З.В.

Львівський національний університет імені Івана Франка
ОПОВІДАННЯ М. ПАВИЧА «СКЛЯНИЙ СЛИМАК» ЯК ФОРМАЛЬНИЙ І НАРАТИВНИЙ ЛАБІРИНТ
Анотація. У статті розглядаються основні аспекти поетики оповідання «Скляний слимак» визначного сербського письменника Мілорада Павича. Особлива увага зосереджена на дослідженні специфіки опо- відної структури твору, а також на його подальших формальних «перевтіленнях» у драматичний твір і «короткий любовний роман». Автор статті робить припущення, що тяжіння М. Павича до численних структурних експериментів та новацій свідчить про невпинні пошуки досконалої форми, емблемою якої стає мушля равлика. Аналізуються також історичний компонент, концепт автоцитування, поетика по- стмодерністської гри та кореляція «автор – читач» як особливості наративної стратегії письменника. М. Павич створює нові динамічні форми, а читач, якому відводиться творча функція, шукатиме вихід із наративного лабіринту. Художні експерименти зі структурою автор реалізував у багатьох творах, які можуть бути предметом подальших наукових розвідок.
Ключові слова: Мілорад Павич, оповідання, драма, роман, оповідна структура, гра, автоцитування, постмодерністська поетика, сербська література.


       Постановка проблеми. Для авторської творчої манери визначного письменника Мілорада Павича характерним є пошук нових дієвих художніх засобів упродовж творчого жит- тя. Сербський постмодерніст не захотів залиша- тися в рамках традиційних наративних форм, властивих для європейської прози кінця ХХ ст. Його автопоетикальні висловлювання свідчать про домінування постмодерністського бажання зруйнувати попередній канон та намір рефор- мування форми за допомогою експериментів. Повсякчасний потяг до літературного експери- ментаторства спонукав «метра постмодернізму» до зміни архітектури тексту шляхом революції

у домені форми. Письменник прагнув урізнома- нітнити структуру твору, створюючи для нього щоразу новий «кістяк», без якого твір не набув художнього завершення. Експерименти з фор- мою виокремлюють М. Павича із загального но- волітературного ландшафту.
   За об’єкт нашого дослідження взято оповіда- ння «Скляний слимак», яке стало емблематичним для прозової книги М. Павича («Скляний слимак: оповідання з Інтернету», 1998), давши назву всій збірці. Цей експериментальний твір, написаний автором для Інтернету й спершу оприлюднений у віртуальному просторі, став ілюстрацією фор- мальних та наративних експериментів.


© Гук З.В., 2020

   Аналіз останніх досліджень і публіка- цій. Якщо романістиці визначного постмодерніс- та присвячено чимало розвідок, то до вивчення його малої прози науковці зверталися рідше. Літературознавець П. Піянович у книзі «Павич» дослідив морфологію малої прози сербського письменника, зосередивши увагу на ключових поетикальних характеристиках. Прикметно, що один із підрозділів його наукової розвідки має назву «Оповідання як лабіринт» [10, c. 70–79]. Елементи барокової поетики в драматичній творчості М. Павича (у п’єсі «Скляний слимак» зокрема) – предмет наукової рецепції Є. Ма- річевич [4]. Літературознавиця А. Крайнович аналізує постмодерністські та фантастичні ас- пекти у драматичних творах «Ліжко для трьох» і «Скляний слимак» сербського постмодерніста [3]. Оригінальністю вирізняється монографія
«Поетика форми в прозі постмодернізму» укра- їнської дослідниці А. Татаренко, яка писала про семантизацію форми як поєднання текстуальних та гіпертекстуальних стратегій в оповіданнях та романах М. Павича [11]. Літературознавиця О. Буряк зосередила увагу на художніх особли- востях оповідання М. Павича «Скляний равлик» у контексті осмислення теоретико-методологіч- них проблем постмодернізму [2]. Авторка за- стосувала компаративістський підхід, пишучи про відчутні перегуки Павичевого оповідання та новели американського письменника О’Генрі
«Дари волхвів».
   Виділення невирішених раніше частин загальної проблеми. Однак поза увагою нау- ковців опинився, на наш погляд, найістотніший аспект – аналіз поетикальних домінант твору та їх видозміни під час «переродження» твору у вигляді однойменної експериментальної дра- ми та короткого любовного роману.
   Формулювання цілей статті. Метою стат- ті є розглянути оригінальну структурну модель оповідання, що забезпечує нелінійність оповіді й текстуальну динаміку, а також дослідити його поетикальну формулу. Особливої уваги заслу- говує назва твору, яка відображає прагнення письменника до створення досконалої форми, оскільки мушля равлика є своєрідною емблемою
«божественної пропорції».
   Виклад основного матеріалу досліджен- ня. М. Павич випробовував пластичні можливос- ті оповідання «Скляний слимак», змоделювавши симетричну фрагментарну структуру: розповідь складається з «жіночої частини» – «Панна Хат- шепсут», «чоловічої» – «Пан Давид Сенмут, архі- тектор» та серединного з’єднання – «Донька, яка могла називатися Нефрура». Читачеві запропо- новано самому обрати порядок прочитання опо- відання, яке містить два «перехрестя». У заува- гах Мілорад Павич оголошує систему читання, пропонуючи читачеві визначитись із початком та кінцівкою твору, оскільки один із розділів закінчується трагічно, а другий має щасливий кінець: «Читач може сам вибрати, яким із двох вступних розділів почати це оповідання і яким із двох заключних розділів завершити читання. Від таким чином вибраної стежки залежатиме, яку саме історію він дістане і до якої вихідної точки прибуде. Зрештою, якщо матиме охоту, то може це оповідання прочитати багато разів

різними способами. Все решта – то вже справа автора» [5, c. 50]. Тобто формальна нелінійність дозволяє варіювати послідовність прочитання та обрати закінчення художнього тексту, яке імпонує читачеві. Розгортання варіантів вибору є методом втягування корелята у гру з текстом.
У 2002 р. побачила світ «інтерактивна драма»
«Скляний слимак», в основі якої – однойменне оповідання. Це є свідченням того, що М. Павич вирішив «старі тексти», вже написані, дописува- ти, розширювати, утворюючи новий наративний масив текстуальної тканини. Автоцитування для постмодерніста стає конструктивним принципом поетики і знаряддям жанрової трансформації. Інтерактивна п’єса складається з однієї дії у двох відповідниках. Перша дія є «чоловічою» версією оповіді, а друга – «жіночою». Драматичний твір вміщує нові елементи, яких немає в оповіданні передтексті. Передовсім з’являються нові дійові особи: Чоловік у чорному (Тутмос ІІІ), письмен- ник, бармен, ресторанні гості, перехожі, учасни- ки вертепу. Знаходимо також колядки та фраг- менти святкового дійства у виконанні вертепу. М. Павич у передмові п’єси радить зазирнути до його праці «Історія сербської літератури доби бароко» і більше довідатися про традиції вертеп- них дійств, старовинних інтермедій цього часу. Перша дія твору має трагічний кінець, а її друге перегравання передбачає щасливе закінчення.
   Після перевтілення   «Скляного   слимака» у п’єсу   автор   продовжив   експериментувати. В останній книзі М. Павича «Мушка» (2009 р.), знаходимо аналізований твір у «формі» коротко- го любовного роману, причому його текстуальна тканина фактично дублює оповідання [7]. Ця стратегія «переродження» твору щоразу в ін- шому жанрі свідчить про творчі експерименти письменника в царині жанровій, формальній та заперечення ідеї константності структури. Зазначимо, що така трансжанровість здійсню- ється через зміну паратекстуального маркера, а романна форма стає кінцевою точкою «перевті- лень» невипадково, адже саме роман є найбільш еластичним жанром з численними можливостя- ми. Наведені експерименти з формою свідчать про спроби подолання жанру і жанрових кордо- нів, про потенціал творення нових літературних жанрів та жанрових різновидів.
   Суттєвим видається той факт, що більшість оповідань автора ґрунтується на відгадуванні якихось таємниць, знаків, символів тощо. У тво- рах «письменника з отруйною ерудицією» знахо- димо величезне багатство прихованих тем, мо- тивів, образів, символів, які відкриваються для зацікавлених читачів і спонукають їх до глибо- кого осмислення прочитаного. Це свідчить про блискучу обізнаність та глибокі історичні знання М. Павича. Письменник створює атмосферу інте- лектуального пошуку, оскільки кожен його твір вільно вбирає в себе символи й емблеми, розро- блені раніше. Взірцевий читач повинен уловлю- вати кожну алюзію, кожен натяк на попередні твори, розкодувати «розпізнавальні знаки-сигна- ли», які мають символічний підтекст. М. Павич, як і кожен непересічний письменник, мав свої улюблені теми, до яких часто звертався. Автор у творах часто згадує про золотий перетин у влас- ній інтерпретації. У романі «Друге тіло» під час



перетину вічності та часу утворюється теперіш- ня мить нашого життя: «Уявімо…, що вічність приходить із неба і дана Богом та святим Духом, а час походить від диявола і рухається зліва на- право, тоді вічність і час можуть перетинатися» [12, c. 224]. Проблема часу і вічності – одна із найважливіших проблем у постмодерністському тексті. Про вічність і час та їхню здатність пе- ретинатися читаємо також у його романі «Вну- трішня сторона вітру»: «Якщо ми усвідомимо, що вічність сходить наче Боже благословення, як різновид світла, яке не старіє, за висловом візан- тійських монахів, а час приходить від Сатани, який є ліворуч від храму, тоді збагнемо, що у від- повідному місці може трапитися золотий пере- тин вічності і часу» [8, с. 40]. Загальновідомо, що золотий перетин – це пропорція, форма, в основі побудови якої лежить поєднання симетрії і зо- лотого перетину, що сприяє якнайкращому зо- ровому сприйняттю. Упродовж століть секрети золотого перетину були відомі лише втаємни- ченим. В епоху відродження Леонардо да Вінчі дав співвідношенню назву «золотий перетин», а монах Лука Пачолі назвав його «божественною пропорцією». Золотий перетин є межею відно- шення двох сусідніх членів у послідовності чисел Фібоначчі. Згадаймо також наближену до спі- ралі Фібоначчі золоту спіраль – логарифмічну спіраль, швидкість зростання якої дорівнює φ – золотій пропорції. Золотий перетин поширений у природі (наприклад, Nautilus Pompilius), адже живі організми мають властивості (пропорції тіл, спіральні структури) характерні для нього.
   Можна зробити припущення, що саме задля натяку на золотий перетин в аналізованому опо- віданні важливу роль відіграє різдвяний пода- рунок – свічка у вигляді кришталевого слимака з ароматичним порошком, восковою заглушкою та ґнотиком. Декоративна прикраса в одному із можливих варіантів твору (оповідання, п’єси та короткого любовного роману) перетворюєть- ся на вибухівку і стає причиною смерті героїв передсвяткової розповіді. Можна стверджувати, що равлика як емблему вибрано невипадково, адже таким чином проілюстровано природну спі- ральну структуру як взірець «божественної про- порції» та прагнення автора до створення доско- налої форми шляхом численних експериментів.











   Окремої уваги заслуговує розмаїта символіка образу. В Єгипті та Вавилоні равликів уважали символами вічності та родючості. В античності мушля символізує відродження та воскресіння (завдяки спіральній мушлі равлик став симво-

лом безконечності, циклічних процесів, зокрема відродження та воскресіння). До сьогодні викли- кає зацікавлення зображення мушлі равлика, яка, вочевидь, є символом воскресіння/вічності, на збереженій візантійській фресці у монастир- ській церкві Христа Спасителя (церкви Хора) на околицях давнього Царгорода, сучасного Стамбу- ла. В епоху відродження равлика вважали сим- волом чистоти і непорочності, оскільки існувало припущення, що вони не розмножуються стате- вим шляхом. Свідченням цього є зображення равлика на першому плані картини визначного італійського художника Франческо дель Кос- са «Благовіщення». У протестантизмі равлики символізували скромність («Omnia mea mecum porto») [9, с. 321]. Порожня мушля в нідерланд- ському натюрморті XVII–XVIII ст. говорить про швидкоплинність земного буття. Українська до- слідниця Тамара Бакіна у розвідці «Код равлика в соціокультурному контексті» зазначає: «В се- редньовіччі спіраль мушлі асоціювалась переду- сім із лабіринтом. У багатьох давніх культурах лабіринти були місцем ініціації, символізували подорож від смерті до народження. Лабіринт, символ перепони, семантично пов’язаний із під- земним світом та світом небесним. Сходи равли- ком (спіраллю) – поширена архітектурна деталь багатих приватних будинків, замків (наприклад, палац Боволо у Венеції, що на венеційському діалекті означає “равлик”, численні замки Луа- ри)…» [1, с. 15]. Загальновідомо, що «божественну пропорцію» використовують для побудови спеці- альних лабіринтів. Тварина-гермафродит є по- єднанням чоловічого та жіночого начал, чолові- чої та жіночої сексуальної символіки, досконалої гармонії любовних стосунків, а також поєднан- ням в одній істоті живої плоті та мертвої мушлі, яка є уособленням застиглого часу. Обґрунтоване пояснення «емблеми» оповідання М. Павича за- пропонувала українська дослідниця О. Буряк, на переконання якої, в аналізованому творі ви- світлено ідею замкнутості, самотності, що є по- стмодерністською рефлексією світовідчуття су- часної людини: «Важливу функціональну роль в оповіданні відіграє художня деталь – скляний равлик – метафоричне втілення концепції люди- ни: індивід ізольований, замкнутий, як равлик у мушлі, і разом із тим дуже вразливий, йому легко завдати шкоди, як склу. Але скляний рав- лик – це свічка: людина розриває коло власного
“его” через “горіння”, існування за принципом самовіддачі» [2, с. 134].
   Сюжет оповідання «Скляний слимак» роз- гортає різдвяну любовну історію, яка звучить в унісон із сучасним життям (обізнаний читач помітить використання культурних, соціаль- них, побутових сербських реалій та топографію Белграда). М. Павич у прозовій творчості часто робить спроби «олітературити» сучасність за до- помогою звернення до поетики повсякдення. В аналізованому оповіданні увага сфокусована на жіночому образі Хатшепсут – продавчині, яка любила котів, імпортні парфуми, екзотичні кві- ти, та чоловічому образі безробітного архітекто- ра Давида Сенмута із хворобливим потягом до крадіжок. Уже самі імена головних героїв свід- чать про те, що письменник за виразною поді- євістю сучасної розповіді маскує істинний зміст

твору. В текстуальній тканині, яка нагадує ла- біринт переплетених стежок, можна помітити поодинокі звернення до історичного елементу, який відіграє ключову роль у розкодуванні тек- сту. Оповідь пронизана вказівниками, що стають дороговказами і спонукають взірцевого читача стати віртуальним «археологом», з’ясовуючи та- ємниці з історії давнього Єгипту. Згадку про пі- раміди знаходимо в однойменному драматично- му творі, який допоможе відчитати оповідання:
«Слимака Жінка кладе на стіл, типовий для ар- хітекторів: на столі та скрізь на стінах – плани єгипетських пірамід і храмів, у бібліотеці повно книг про Єгипет» [6, c. 223]. Асоціативний ряд веде приведе реципієнта до визначних архітек- турних пам’яток цієї витонченої епохи, зокрема до монументальності пірамід з їхнім магнетиз- мом, наземною і підземною містикою, симетрією в організації простору. Часто топоси стають сим- волами пошуку Таємниці, набувають ознак міс- тичності і пов’язані з демонічними силами. Згад- ка про піраміди дозволяє актуалізувати концепт просторового лабіринту як праобраз лабіринту наративного з переплетеними стежками читан- ня, розмаїтими можливостями інтерпретації, де текст стає лабіринтом багатьох запитань.
Письменник творить у текстуальній тканині
«Скляного слимака» різні відсилання, викорис- товує двійництво і маски. В «жіночій» части- ні оповідання головна героїня, прогулюючись Белградом, подивилася у дзеркальце, заглиби- лася в нього і своїм відображенням, побаченим у дзеркалі, була задоволена. Читач має змогу по- бачити згадане зображення, адже після цих слів знайде паратекстуальну вставку – скульптурний портрет жінки-фараона Хатшепсут, яка покли- кана активізувати значеннєву домінанту тексту. У драматичному творі чимало знаків-сигналів, розсипаних по тексту, які спонукають до встанов- лення асоціативних зв’язків із історичним тлом:
   – Давид: Кілька тисячоліть тому ти була воло- даркою Єгипту на ім’я Хатшепсут. Єдина жінка- фараон… Я ж був твоїм придворним будівничим і кохав тебе ще тоді. Але ми не були коханцями. Стали ними лише сьогодні ввечері. Цього дове- лося чекати чотири тисячі років.
– Дівчина: Ти вигадуєш.
   – Давид: Якщо не віриш, поглянь на світлини у цій книзі, яку я мусив украсти зі своєї колиш- ньої бібліотеки. Приніс її для тебе. Ось, це ти. Музей у Каїрі зберігає три твої кам’яні погруддя, а один сфінкс у Геліополісі має твоє обличчя.
   – Дівчина: Неймовірно. Ця Хатшепсут і справ- ді схожа на мене [6, c. 264].
    Головні герої твору Хатшепсут та Сенмут й справді мали реальних прототипів в історії Єгипту в час правління вісімнадцятої династії. Таким чином письменник розширює семантич- ний горизонт свого наративного тексту-лабіринту з ХХІ ст., а роль читача полягає у відчитуванні смислових повідомлень, недомовлень і натяків, вкорінених у літературну тканину тексту-шиф- ру. Зауважимо принагідно, що Хатшепсут – єди- на успішна жінка-фараон, а її життя, правління, смерть та поховання до сьогодні спонукають про- відних єгиптологів до інтерпретування числен- них таємниць. На наш погляд, для М. Павича важливим було введення до сучасного сюжету об-

разу архітектора, прототипом якого є Сенмут – ви- датний давньоєгипетський зодчий, фаворит жін- ки-фараона та вихователь її доньки. Саме він побудував найвідоміші споруди в час її правлін- ня, зокрема унікальний на той час похоронний храм Хатшепсут у Дер-ель-Бахрі, що є взірцем досконалої гармонії архітектурного комплексу і своєрідною хронікою правління жінки-фараона. Збереглося понад двадцять статуй, що зображу- ють Сенмута, який ніжно обіймає свою маленьку вихованицю Нефруру – доньку Хатшепсут. Шу- каючи вихід із наративного лабіринту, уважний читач помітить, що серединне з’єднання оповіда- ння має назву «Донька, яка могла називатися Не- фрура». Письменник вирішив розповісти ту рід- кісну історію таємного кохання з давнього світу, коли почуття «відчитуються» в ієрогліфах на сті- нах та скульптурах, стаючи видимими і чутними. В художньому тексті М. Павич уможливив варіа- тивність кінцівки твору. «Скляний слимак» у всіх трьох інновативних формальних версіях перед- бачає обрання одного з двох завершень любовної історії – трагічного як історично достовірного або вигаданого ним – щасливого. Таким чином автор уможливлює метареальність як іншу модель про- довження історії. Вивчення історичного «перед- тексту» стане компасом до відкриття прихованої суті прочитаного, без його дослідження читач не зможе ґрунтовно інтерпретувати сюжет і знайти вихід із наративного лабіринту. Варто нагадати, що будівничі, зодчі, архітектори є провідними постатями багатьох прозових творів митця. До- слідниця А. Татаренко, підсумовуючи власні спо- стереження над прозовою творчістю сербського постмодерніста, називає Павичеве будівництво літературним. На її думку, твір письменника може мати двох «архітекторів», причому одну бу- дівлю зводить автор, іншу читач [11, c. 262].
   Варто наголосити, що вагомим компонентом поетики оповідання «Скляний слимак» є гіпер- текстуальність. М. Павича вважають предтечею гіперлітератури, адже йому вдалося практично втілити численні постмодерністські теоретичні розробки. Автор робить спробу наблизитись до читача усіма можливими засобами. Аналізова- не оповідання належить до тих інтерактивних текстів, які можна знайти на офіційному сайті постмодерніста www.khazars.com і прочитати з Інтернету. Оригінальна структура твору та вір- туальний простір уможливлюють зміну траєкторії прочитання, зручніший перехід до інших ланок тексту, різні входи та виходи, що є характерним для гіпертексту. Читаючи оповідання з Інтерне- ту, вдумливий читач має змогу швидко відшукати відповіді на таємниці тексту в електронних енци- клопедіях. Таким чином реципієнта, як активно- го чинника читання, залучено до роботи з побудо- ви тексту, роботи співтворця тексту. Віртуальний діалог «текст – читач» стає основним програмним принципом написання комп’ютерних оповідань, які відкривають простір для гри, адже без неї не- має комунікації. Гіпердрама «Скляний слимак» складається з двох перших дій. При перенесенні твору на театральну сцену письменник радить робити акцент відповідно на «чоловічому» і «жі- ночому» персонажах за допомогою музики та світ- лових ефектів, що дає змогу глядачам сприймати обидві дії по-різному.



   Висновки дослідження і перспективи. Усві- домлюючи, що література повинна відображати зміни, прилаштовуватися до технологізації життя, до розмаїтих способів та видів контактування із чи- тачами, автор творить нові динамічні форми, які добре функціонують в обох системах мислення – паперовій та цифровій. Уникаючи старих шляхів, М. Павич пропонує нові можливості читання, що ведуть до нових можливостей знання та нарації. Надзвичайно велика творча функція при читан- ні таких текстів (як і належить у постмодернізмі) відводиться читачеві, який шукатиме вихід із на- ративного лабіринту й братиме участь в акті від- криття. Письменник прагне передати йому ін-

телектуальну естафету, подати ключі до пошуку недомовлених смислів, заохотити помічати, розга- дувати, знаходити інтертектстуальні зв’язки з по- передніми творами. Таким чином текст стає про- дуктом інтерпретативних стратегій читача. Варто зазначити, що оповідання М. Павича «Дамаскин» в останній книзі письменника теж зазнало фор- мальних експериментів, перейшовши у статус ро- ману. Структурних трансформацій зазнали опо- відання «Вічність та ще один день» й «Ліжко для трьох», які «переродилися» у вигляді драматичних творів. Згадані художні експерименти зі структур- ною моделлю можуть бути предметом подальших наукових розвідок у цьому напрямку.

Список літератури:
1. Бакіна Т. Код равлика в соціокультурному контексті. Сучасні літературознавчі студії. Топос тварини як антропологічне дзеркало. Випуск 8. 2011. Ч. І. С. 7–17.
2. Буряк О. Художні особливості оповідання Милорада Павича «Скляний равлик» у контексті осмислення те- оретико-методологічних проблем постмодернізму. Наукові записки. Випуск 94. Серія : Філологічні науки (літературознавство). Кіровоград : РВВ КДПУ ім. В. Винниченка, 2011. С. 129–139.
3. Крајновић А. Постмодерно и фантастично у Павићевим драмама “Кревет за троје” и “Стаклени пуж” / Тридесет година “Хазарског речника”: Летеће виолине Милорада Павића. Зборник радова. Нови Сад, 2015. С. 197–201.
4. Марићевић Ј. Поглед на Павићеве драме кроз Аристотелов дурбин: барок у драмама Милорада Павића / Зборник Матице српске за књижевност и језик. Књ. 63. Св. 3. 2015. С. 807–821.
5. Павич М. Скляний слимак: різдвяна історія / пер. Іван Лучук // Ї : незалежний культурологічний часопис. 1999. Ч. 15. С. 49–63.
6. Павић М. Интерактивне драме: Заувек и дан више. Кревет за троје. Стаклени пуж. Београд : Дерета, 2004. 271 с.
7. Павић М. Вештачки младеж: три кратка нелинеарна романа о љубави. Нови Сад : Матица српска, 2009. 157 с.
8. Павић М. Унутрашња страна ветра или роман о Хери и Леандру. Београд : Дерета, 2005. 82, 95 с.
9. Петрухіна Л. Куда ползет улитка? / Зустрічі на межі світів: Статті, рецензії, нариси. Львів : Вид-во “Растр-7”, 2011. 348 с.
10. Пијановић П. Павић. Београд : Филип Вишнић, 1998. 406 с.
11. Татаренко А. Поетика форми в прозі постмодернізму (досвід сербської літератури) : монографія. Львів : ПАІС, 2010. 544 с.
12. Pavić M. Drugo telo: pobožni roman. Beograd : Dereta, 2006. 313 s.
References:
1. Bakina, T. (2011). Kod ravlyka v sotsiokulturnomu konteksti [Snail Code in the Sociocultural Context]. Suchasni literaturoznavchi studii. Topos tvaryny yak antropolohichne dzerkalo, vol. 8, no. 1, pp. 7–17. (in Ukrainian)
2. Buriak, O. (2011). Khudozhni osoblyvosti opovidannia Mylorada Pavycha «Sklianyi ravlyk» u konteksti osmyslennia teoretyko-metodolohichnykh problem postmodernizmu [Artistic characteristics of “Glass Snail” by Milorad Pavić in the context of studying post modern theory and methodology]. Naukovi zapysky. Vol. 94. Seriia : Filolohichni nauky (literaturoznavstvo). Kirovohrad : RVV KDPU im. V. Vynnychenka, pp. 129–139. (in Ukrainian)
3. Krajnović, А. (2015). Postmoderno i fantastično u Pavićevim dramama “Krevet za troje” i „Stakleni puž
[The Postmodern and Fantastic Aspects in Dramas Written by M. Pavić – “The Bed for Three Persones” and the
“Glass Snail”] / Trideset godina “Hazarskog rečnika”: Leteće violine Milorada Pavića. Zbornik radova. Novi Sad,
s. 197–201. (in Serbian)
4. Marićević, J. (2015). Pogled na Pavićeve drame kroz Aristotelov durbin: barok u dramama Milorada Pavića [Considering dramas by Pavić through Aristotle’s looking glass: baroque in dramas by Milorad Pavić]. Zbornik Matice srpske za književnost i jezik. Кnj. 63. Sv. 3, s. 807–821. (in Serbian)
5. Pavych, M. (1999). Sklianyi slymak: rizdviana istoriia [“Glass Snail”: Christmas Story]. Yi : nezalezhnyi
kulturolohichnyi chasopys, vol. 15, pp. 49–63. (in Ukrainian)
6. Pavić, М. (2004). Interaktivne drame: Zauvek i dan više. Krevet za troje. Stakleni puž [Interactive Plays: Forever and Day. Bed for Three. Glass Snail]. Beograd: Dereta. (in Serbian)
7. Pavić, M. (2009). Veštački mladež: tri kratka nelinearna romana o ljubavi [Artificial Mole: Three Interactive Stories]. Novi Sad: Matica srpska. (in Serbian)
8. Pavić, M. (2005). Unutrašnja strana vetra ili roman o Heri i Leandru [Inner Side of the Wind or A Novel of Hero and Leander]. Beograd: Dereta. (in Serbian)
9. Petrukhina, L. (2011). Kuda polzet ulitka? [Where the Snail Goes?] / Zustrichi na mezhi svitiv: Statti, recenziji, narysy. Lviv : Vyd-vo “Rastr-7”. (in Russian)/(in Ukrainian)
10. Pijanović, P. (1998). Pavić [Pavić]. Beograd: Filip Višnić. (in Serbian)
11. Tatarenko, A. (2010). Poetyka formy v prozi postmodernizmu (dosvid serbskoi literatury) [Poetics of Form in the Prose of Postmodernism (based on Serbian Literature)]. Lviv: PAIS. (in Ukrainian)
12. Pavić, M. (2006). Drugo telo: pobožni roman [Second Body, A Pious Novel]. Beograd : Dereta. (in Serbian)





Huk Zoriana
Ivan Franko National University of Lviv
“GLASS SNAIL” BY M. PAVIĆ AS FORMAL AND NARRATIVE LABYRINTH
Summary. Milorad Pavić tried to change the architecture of a narrative through multiple formal experiments. Our research is focusing on the short story, Glass Snail, by this Serbian postmodern writer, which became a sample of formal and narrative experiments. Literary critic Petar Pijanović in his book Pavić studied morphol- ogy of Pavić’s short stories. However, Pijanović missed one important aspect – analysis of poetic dominants in Glass Snail and how they changed their forms as a result of Glass Snail’s “rebirth” into both an experimental drama under the same title and a short novel. The article aims to analyze the authentic form of Glass Snail and study its poetical structure. It researches major aspects of poetics in Glass Snail, especially focusing on its structure and a further formal transformation into both a drama and a novel. The article makes an assump- tion that Pavić’s tendency toward multiple structural experiments and innovations testifies to the continuous search of a perfect form symbolically identified with a snail shell. The historic component is analyzed as well since the plot of the majority of the short novels is focused on resolving some certain secrets, signs, symbols etc. Glass Snail is a love story and the author connects it to the present moment. The experienced reader will notice the presence of elements of cultural, social, and everyday reality of Serbian life, and scenes from contemporary Belgrade. This, however, is embellished with signs that make the perfect reader to become a virtual archeolo- gist and discover the secrets of Ancient Egypt. By doing so, Pavić widens the semantic horizon of his narrative that he wrote in the 21st century. Glass snail in all three innovative formal versions foresees choosing one of the two endings of the love story – a tragic one as historically correct and a made up one as happily ended. Therefore, the author makes possible to consider other reality as an alternative model for ending the novel. Studying historic preconditions to the story will become a compass to discover hidden context of the novel. Without their understanding, the reader won’t be able to profoundly interpret the plot. Also, the article ana- lyzes concept of self-quotation, poetics of postmodern game and correlation “author-reader” as special features of Pavić’s narrative strategy. Milorad Pavić creates new dynamic forms, and a reader who plays a creative role is looking for an exit from the narrative labyrinth. To this extend, the narrative becomes a product of reader’s interpretative strategies. Artistic experiments with structure by this postmodern writer are seen in his other works, which may become an objective for further research.
Keywords: Milorad Pavić, short story, drama, novel, narrative structure, play, self-quotation, postmodern poetics, Serbian literature.