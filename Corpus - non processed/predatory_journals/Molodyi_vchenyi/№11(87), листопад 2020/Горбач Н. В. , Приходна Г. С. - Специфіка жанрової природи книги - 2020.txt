«Молодий вчений» • № 11 (87) • листопад, 2020 р.

DOI: https://doi.org/10.32839/2304-5809/2020-11-87-91 УДК 821.161.2:82-31:82-9



Горбач Н.В., Приходна Г.С.
Запорізький національний університет

СПЕЦИФІКА ЖАНРОВОЇ ПРИРОДИ КНИГИ Є. ГУЦАЛА
«СПІВУЧА КОЛИСКА З ВЕРБОЛОЗУ»
Анотація. Стаття присвячена аналізу синтетичного жанрового різновиду, який був реалізований Є. Гу- цалом у книзі «Співуча колиска з верболозу. Окупаційні фрески». Невеликий обсяг, у більшості випадків лінійний сюжет із довгими зав’язкою та розвитком дій і стрімкими, часто несподіваними кульмінацією та розв’язкою, дали підстави акцентувати в дослідженні близькість фрески з різновидами новели (без- фабульною новелою, новелою настрою, новелою-спогадом, новелою-пейзажем тощо). Притчевість та фі- лософська наснаженість, синестезійність, риси імпресіонізму й експресіонізму, базовані на сполученні ознак живопису та літератури, ліричність, образна виразність, багатство художніх засобів визначаються як домінантні ознаки творів збірки.
Ключові слова: фреска, оповідання, новела, збірка, мала проза.



       Постановка	проблеми.	Пластичність жанрових різновидів малої прози завжди давала авторам можливість вільно експеримен- тувати з формою та змістом твору, вдаватися до незвичайних поетикальних засобів. Саме ця внутрішньожанрова мінливість та відкритість до трансформацій зумовили популярність малої прози в українській літературі ХХ ст., особли- во в період так званої «третьої хвилі» модерніз- му – шістдесятництва. Складність і неоднорід- ність жанрової природи малої прози Є. Гуцала спонукає дослідників, розкриваючи грані пись- менницького таланту, і сьогодні шукати її нові інтерпретації на межі літературних жанрових
форм та різних видів мистецтва.
   Аналіз останніх досліджень і публікацій. Домінанти малої прози Є. Гуцала перебували в центрі уваги як дослідників феномену шістде- сятництва загалом (А. Гурбанська, І. Захарчук, Н. Зборовська, А. Кравченко, М. Наєнко, М. Сла- бошпицький), так і творчості Є. Гуцала зокрема (О. Бульбачинська, Л. Громик, Г. Калантаєвська, Н. Навроцька, О. Подлісецька, О. Поліщук).


   Виділення невирішених раніше частин загальної проблеми. Попри те, що творчість Є. Гуцала була предметом цілої низки літерату- рознавчих досліджень, у його пізній спадщині, що припадає на перші роки незалежності Укра- їни, залишилися окремі твори та збірки, що не отримали належної уваги.
   Формулювання цілей статті. Мета нашо- го дослідження пов’язана з потребою всебічного дослідження жанрової природи книги Є. Гуцала
«Співуча колиска з верболозу».
   Виклад основного матеріалу досліджен- ня. Визначальне місце в   творчому   доробку Є. Гуцала посідають жанри новели та оповідання, структуру та поетику яких автор суттєво модифі- кував, підлаштовуючи під своє творче завдання. Його мала проза – глибоко лірична, музична, насичена різними життєвими образами, в яких письменник посилює прекрасні чи загострює по- творні риси натури, удається до експериментів.
   Квінтесенцією малої епіки Є. Гуцала стала книга «Співуча колиска з верболозу», видана 1991 р. Незважаючи на те, що між творчим зле-


© Горбач Н.В., Приходна Г.С., 2020

том та писанням у незалежній Україні пройшло чимало років, митець залишився вірним своєму стилю, зображально-виражальним засобам, про- блемам, що осмислюються. У центрі уваги мит- ця – історія життя мешканців маленького села Овечаче, що потрапило в епіцентр Другої сві- тової війни. Головні герої новел – баба Ликора та її маленький онук, чиїми очима ми дивимося на світ і через свідомість якого оцінюємо вчинки та людські характери. М. Слабошпицький писав про книгу: «Через окремі епізоди й конкретні деталі автор показує трагедію народу, не цураю- чись ані високого, ані болюче-страшного, навіть того, про що мовчали протягом майже п’яти де- сятиліть. Дійсність українського села у часи фа- шистської окупації показано очима дитини, але душевний досвід, набутий у тих умовах, безпере- чно, сприйнятніший для читача, що стоїть на по- розі зрілості» [11, с. 1].
   На перший погляд, це – збірка новел, об’єднаних спільною темою та зображальними засобами. Кожен твір може читатися сам по собі, як логічно завершене змістове ціле. Так, новели
«На річці», «Корній Потуга стріляє», «Сумне ве- сілля у Вівсяниках» хоч і мають указівки на пер- сонажів із власною історією або ретроспективні події, та все ж можуть бути прочитані окремо від загального контексту. Деякі з творів існу- ють у зв’язці, як дилогія – наприклад, оповіда- ння «Прокіп Дудка забалакав» і «По правду до Прокопа Дудки». Однак у підзаголовку вміщено авторське розуміння цієї смислово-естетичної єд- ності – «окупаційні фрески», що дає нам підставу поглибити аналіз книги.
   О. Єременко зауважує: «Жанрову своєрідність своєї збірки «Співуча колиска з верболозу» Єв- ген Гуцало визначив як окупаційні фрески, що, власне, і зорієнтовує дослідників на розуміння особливого авторського погляду на цей комплекс творів» [12, с. 6]. Оскільки жанр завжди перед- бачає, що в читача під час знайомства з твором виникають якісь очікування щодо його формаль- но-змістових особливостей, новаторські жанри, створені на межі різних видів мистецтв або запо- зичені із них, викликають спершу асоціативний зв’язок. Особливо помітною образністю наділені літературно-живописні жанри: наприклад, ак- варель («На камені» М. Коцюбинського), етюд («По дорозі в Казку» Олександра Олеся), новела- пейзаж («Кличе в осіннє поле» Є. Гуцала).
   Дослідниця міркує над асоціативним рядом, що виникає під час тлумачення поняття «фрески»:
«Що ж ми очікуємо від фресок? Яскравої свіжості барв, невимушеності, але водночас унормованос- ті композиції, умовності й епічності» [12, с. 6]. На нашу думку, Є. Гуцало вкладав такий же зміст у формулювання підзаголовку й жанрового визна- чення одночасно, причому пізніше читач асоціює фрески з дитячими спогадами, що теж зазвичай є яскравими та свіжими. Однак епітет «окупацій- ні» зміщує смислові та настроєві акценти: перед нами – не позитивні й добрі ретроспекції з життя наратора, а багатоманітне й неоднозначне полот- но буття в розпал німецької окупації.
   Крім того, фреска асоціюється із невеликим завершеним твором. У багатьох фресках «Співу- чої колиски з верболозу» можна виокремити такі складники: початок – тривалий розвиток подій –

раптова драматична кульмінація – розв’язка. Це, власне, співвідноситься зі структурою класичної новели, що є невеликим епічним твором із на- пруженим сюжетом і несподіваною, іноді трагіч- ною, кінцівкою. Такими є фрески «На річці», де ідилічна сцена спостереження за качками пере- ривається пострілом; «Тітка Секлета з коровою і літак», у якій баба Ликора, онук та тітка Се- клета ледь не потрапили під обстріл німецького винищувача; «Мастять хату», в якій баба Ликора намовляє Вустю погодитися на безчесні умови двох колаборантів, щоб врятувати родича.
   У творах, що складають книгу «Співуча ко- лиска з верболозу», спостерігається синтез трьох головних джерел натхнення Є. Гуцала: народної творчості, класичної зарубіжної та вітчизняної літератур. Для посилення настрою та виразності художньої ситуації автор активно використовує народні пісні різних жанрів і тем: календарно- обрядові («Куст з кустом, / А жито з ростом…») [11, с. 94]; жартівливі («Ой там на точку, на база- рі, / жінки чоловіків продавали…» [11, с. 112]); ко- зацькі («Розпрягайте, хлопці, коні…» [11, с. 131]) тощо. Пісня далеко не завжди відображає той настрій, що панує у сцені – наприклад, у новелі
«На оденках» п’яний колаборант Павло Голоха весело співає козацьку пісню, наводячи страх на засмучених жінок. А русальна пісня у фресці «На Зелені святки» викликає сльози в Танаса Незді- йминоги, адже він не розуміє, як у такий страш- ний час можна радіти й сподіватися на краще:
«А як же воно родитиметься, як же воно плоди- тиметься, коли час такий? Коли мого сина війна забрала?» [11, с. 94]. Крім пісень, велику роль для формування атмосфери відіграють місцеві легенди та перекази. Наприклад, у фресці «Кри- ниці» хлопчик чує народні билиці про козацькі скарби, заховані на дні сільської криниці.
   У «Співучій колисці з верболозу» зібрано та в особливій авторській манері відтворено різні елементи селянського побуту, світогляду, ціннос- тей тощо. Деякі фрески повністю відображають святкові приготування, обряди та ритуали, які посилюють національний колорит книги та ак- центують на збереженні історичної пам’яті. Вони хоч і мають сильне ліричне звучання та насна- жені виразними образами, але за композицією та поетикою цілком відповідають реалістично- му способу зображення дійсності. Наприклад, у фресці «На Зелені святки» розповідається про те, як баба Ликора зібрала селянок на святкуван- ня Зелених свят, які традиційно сполучаються із християнським святом Трійці. Синтетичність на- родних вірувань уповні проявилася в цій та ін- ших фресках: дівчата водять «куста», співають русальних пісень, плетуть обрядове вбрання.
   Враховуючи складну авторську жанрову стра- тегію Є. Гуцала, можемо виділити в «окупацій- них фресках» кілька новел-ліричних портретів, які не тільки презентують того чи того персо- нажа, а вплітають його долю в загальний істо- ричний контекст («Кінь», «На оденках», «Корній Потуга стріляє»). Автора цікавить не глобальна катастрофа всієї держави чи світу, не екзистен- ційні проблеми буття – в полі його зору опиня- ється маленьке село.
   Оскільки книга має ретроспективну спрямо- ваність, основну частину фресок можна співвід-



носити з новелами-спогадами, причому на час розповіді нарація мовби роздвоюється. З одно- го боку, наратор – він же головний герой – за- лишається дорослою людиною, яка переповідає та аналізує свої дитячі почуття, але з іншого – ми дивимося на світ очима саме тієї маленької ди- тини, онука баби Ликори. Він не ставить за мету якнайшвидше познайомитися з читачем, але, безперечно, хоче розповісти йому про своє життя, зануритися в спогади про найщасливішу пору життя, яка була спотворена війною.
   Наскрізною рисою книги «Співуча колис- ка з верболозу» є ліричність, яка проявляється і в пейзажних панорамах, і в побутових зама- льовках, і в характеристиці деяких персонажів. О. Подлісецька зазначає: «Ліричні новели Є. Гу- цала – імпресіоністичні, в них наявні зображен- ня таємничого відчуття, яке важко описати, лі- ризм оповіді та особливий поетичний стиль, який називають «секундним» [31, с. 413]. Наприклад, тут є імпресіоністичні новели настрою, в яких не- рідко відсутня чітка фабула, а основний акцент спрямовується на зміни в психологічному стані та ході думок головного героя. Такі твори по- збавлені дидактизму (власне, всі новели книги позбавлені якого б то не було моралізаторства), і головною в них є постать маленького наратора, а не дорослого автора. Такою є новела «Чого тіль- ки немає на віковічному дубі», сюжет котрої дуже простий: хлопчик залазить на старий розлогий дуб та звідти спостерігає за селом, аж поки йому не видається, що в крону дерева вплелося все Овечаче. Дитина бачить в уявному селі на дубі сусідів, знайомих, людей, яких зустрів раз у жит- ті, але, здається, назавжди їх запам’ятав, бо був уражений їхніми долями, як, наприклад, долею збаразької молодиці, в якої на очах бомба вбила малого сина. Деякі фрески за своєю структурою нагадують настроєві замальовки, як-от «Де бать- ко-мати?», в яких майстерно поєднується імпре- сіоністична мінливість та експресіоністична за- гостреність світовідчуття.
   Глибинна сутність книги – в тому, щоб по- казати, що зло завжди причетне до людського буття, невідривне від нього так само, як і до- бро. Причому Є. Гуцало не приховує правду про страшні події, що розгорталися на теренах Укра- їни в першій третині ХХ ст.: прихід нової влади, примусова колективізація, Голодомор, Друга сві- това війна й німецька окупація. Кожна фреска книги розкриває нову грань тодішнього буття. У новелах «Божевільна», «Поминки», «Прокіп Дудка забалакав» розповідається про жахливі наслідки Голодомору 1932–1933 рр. Наприклад, Ксенька Гірчиха з новели «Божевільна» втрачає розум, убиваючи своїх дітей. Порушуючи тему примусової колективізації, Є. Гуцало відходить від насадженого радянською ідеологією по- няття «куркуль». Він показує, до чого призвело свавілля влади, правдиво розповідає про цю на- ціональну трагедію. У творі «Поминки» Корній Потуга зібрав селянок, щоб пом’янути свою роди- ну, яка загинула в роки Голодомору. Він влашто- вує справжній суд жінкам за гріхи їхніх чолові- ків, котрі в часи колективізації виносили з хат збіжжя та інше добро («А твій, Зінько, й питає: де закопав пшеницю? Де закопав: у хаті, в садку чи в стодолі? Тільки не бреши… А мати Катери-

на хреститься й молиться, що все поздавали. Що в погребі трохи моркви та буряків полишалося, а пшениці – й бубки нема» [11, с. 196]). Присут- ні пригадують, як виживали в ті роки, аж поки Потуга не розповідає про трагічну смерть сестри від отруєння акацієвим цвітом («…Жде, і руки склала на грудях, а в неї отак із рота – цівочка тече. Акацієвий цвіт. Бо вже не було чого їсти, все ми поїли, й не було чого збирати – ні в полі, ні в городі, ні біля річки» [11, с. 201]). Подібне ви- криття влаштовує Прокіп Дудка із фрески «Про- кіп Дудка забалакав», котрий до того часу вва- жався німим: «А хіба Прокіп Дудка не страшний суд затіяв? І Для грішників, і для праведників, бо й праведникам страшно» [11, с. 234]. Прокіп ходить по селу й докоряє тим, хто був причетний до примусової організації колгоспів.
   Важливе завдання «окупаційних фресок» полягає в зображенні того, як війна проникає в людську долю. Вона завдає шкоди, як у новелі
«У Забарі»; руйнує сім’ї, як у новелах «Поминки»,
«Де батько-мати?», «Сліпа», «Онися, онука дідо- ва»; несподівано викриває лиху натуру людини або несподівані риси в натурі знайомого персо- нажа, як у творах «Корній Потуга стріляє», «Нім- ці!», «Мастять хату», «Червоний півень» тощо. Є. Гуцало зображує різні людські типажі, пока- зує, як по-різному війна формує нові характери. Образи персонажів перегукуються між собою, як- от Корній Потуга й Прокіп Дудка («Поминки»,
«Прокіп Дудка забалакав»); протиставляються один одному, як Фрося, котра себе понівечила, щоб не потрапити німцям до рук, і Онися, котра стала повією, вочевидь, намагаючись так присто- суватися до страшних життєвих обставин («Фро- ся», «Онися, онука дідова») тощо.
   Трагічне й вітаїстичне, щастя й горе, сміх і сльози, чесність і злочинність – усе переплелося в цій збірці, як і в житті. Незважаючи на сумне й страшне історичне тло та трагедії, «Співуча ко- лиска з верболозу» сповнена надії та життєстверд- ності. В першу чергу цьому сприяє дитяча щирість та безпосередність головного героя, який у силу віку та малого життєвого досвіду дивиться на світ інакше, ніж дорослі. Його сприйняття світу ви- кликає у читача посмішку й розряджає атмосфе- ру гнітючих епізодів твору. Наприклад, у фресці
«Щось страшне коїться» дитина вперше бачить патефон, і її неймовірно дивує, як артисти можуть співати з цієї коробки: «Дурнувато дивлюся на ві- кна, в які заглядає ніч, бо мають на вулиці грати й співати. Але ж… Ні, таки в хаті! І невже в пате- фоні? А як вони там усі вмістилися?» [11, с. 134].
   Як ніхто інший, головний герой відчуває свій зв’язок із природою та її силами. Він прислухаєть- ся до звуків навколо, придивляється до дерев і рос- лин, убачаючи в них фантастичні риси та власти- вості. Фреска «На черешні» має ліричний зачин, у якому головний герой сидить на черешні: «Вітер погойдує верх черешні, за яку тримаюся руками, а здається, що то світ гойдається: й хата, й город, і садок. Небо гойдається вгорі. Гойдається під ви- шнею внизу на лавці баба Ликора та тітка Секле- та, молоко гойдається» [11, с. 143].
   У фресці «Зеленіє віковічний дуб» хлопчик міркує, чи не дістає сусідський велетенський дуб до неба, і це навіює нам асоціації з міфологічним світовим деревом: «А може, дуб росте з неба до зем-

лі? Від цієї думки мені перехоплює подих. А може, земля вчепилася за дуба, що росте в небі, й отак за нього тримається? А що, коли дуб не втримає зем- лю? І вже від цієї думки мені стає страшно, я зад- ки-задки відступаю від велетенського дерева, аж поки добре бачу, що дуб таки росте не з неба, а з землі…» [11, с. 17]. На думку О. Єременко, ця новела «побудована на унітарному візуальному образі-символі, що постає в уяві центрального персонажа у міфічній функціональності» [12, с. 7]. Підмічати прекрасне в буденних речах го- ловного героя учить баба Ликора. Наприклад, у фресці «На річці» вони весело спостерігають за пташиними змаганнями: «Як заворожені, селез- ні водночас наче розбігаються від качечки в різ- них напрямках…, а то вже вони пускаються по колу довкруж неї, а то вони пірнають під воду – й виринають водночас, тримаючи в дзьобах по кілька стебелець водяної кропивки, а то вони вже зійшлися груди в груди й торкаються дзьо- бом дзьоба. Напружуються – й спинаються дого- ри стовпчиками, стоять – хто довше отак встоїть, тримаючи в дзьобах кропивку» [11, с. 10]. В ото- ченні дорослих людей дитина вчиться спілкува-


тися зі світом, розрізняти добро й зло, миритися з різними життєвими обставинами. Навіть най- більш негативні події та персонажі, що сходять із фресок, стають його життєвими вчителями.
   Висновки з дослідження і перспективи. Змальовуючи життя українського села Овечаче в роки Другої світової війни крізь призму дитя- чого світогляду, Є. Гуцало створив оригінальну збірку «окупаційних фресок» «Співуча колис- ка з верболозу», яким притаманна притчевість, філософська наснаженість, ліричність, образна виразність, живописна синестезійність. Його лі- тературна фреска поєднує риси імпресіонізму, експресіонізму та неореалізму, що є домінант- ними у творчості письменника. За структурними й композиційними особливостями цей жанровий різновид багато в чому співвідноситься з нове- лою: фреска має невеликий обсяг, у більшості випадків – лінійний сюжет із довгими зав’язкою та розвитком дії і стрімкими, часто несподівани- ми кульмінацією та розв’язкою. Аналіз збірки Є. Гуцала під означеним кутом зору вбачається важливим для подальшого вивчення жанрових експериментів письменника.

Список літератури:
1. Гуцало Є. Співуча колиска з верболозу. Окупаційні фрески. Київ : Веселка, 1991. 284 с.
2. Єременко О. Інтерсеміотичні тропи як жанротворчий чинник. Літературний процес: методологія, імена, тенденції : зб. наук. праць. Серія : Філологічні науки. Київ : Київський університет ім. Бориса Грінченка, 2013. № 2. С. 6–9.
3. Подлісецька О. Імпресіоністичні тенденції у неореалістичних новелах Є. Гуцала та А. Колісниченка. Мова і культура : наук. журнал. Київ : Видавничий дім Дмитра Бураго, 2013. Вип. 16, т. 3. С. 411–416.
References:
1. Hutsalo, Y. (1991). Spivucha kolyska z verbolozu. Okupatsiyni fresky [The Melodious Willow Cradle. Occupation Themed Frescos]. Kyyiv: Veselka. (in Ukrainian)
2. Yeremenko O. (2013). Intersemiotychni tropy yak zhanrotvorchyy chynnyk [Intersemiotic paths as a genre- creating factor]. Literaturnyy protses: metodolohiya, imena, tendentsii: zb. nauk. prats. Seriia: Filolohichni nauky. Kyyiv: Kyyivskyі universytet im. Borysa Hrinchenka, no. 2, рр. 6–9. (in Ukrainian)
3. Podlisetska O. (2013). Impresionistychni tendentsiyi u neorealistychnykh novelakh Y. Hutsala ta A. Kolisnychenka [Impressionist tendencies in the neorealist short stories by E. Gutsalo and A. Kolisnychenko]. Mova i kultura: nauk. zhurnal. Kyyiv: Vydavnychyy dim Dmytra Buraho, vol. 16, no. 3. pp. 411–416. (in Ukrainian)





Нorbach Nataliia, Prykhodna Halyna
Zaporizhzhia National University
THE SPECIFIC OF GENRE NATURE OF THE BOOK
«SINGING CRADLE MADE OF WILLOW» BY YE. HUTSALO
Summary. The article is devoted to analyzing synthetic genre variety which was realized by Ye. Hutsalo in the book «Singing cradle made of willow. Occupation frescoes». Collection’s pieces of writing are connected by a common theme: life’s histories by residents of Ovechache village which fell into the epicenter of World War II; by common heroes: old women Lykora and her little grandson through whose perception’s prism the reader looks at the world; by pictorial and expressive means. Almost every short story is a complete formal-semantic unity, which is easily perceived outside the general context. For social background depiction Ye. Hutsalo shows the events that have long been silenced – forced collectivization and Holodomor of 1932–1933, for showing the occupation reality – the Nazi pogroms of the Jewish population, problems of collaborationism, etc. The main character of frescoes is not more than five or six years old but the narrative form of the story bifurcates: we look at the world not just by little child’s eyes but by an adult person’s too who retell and analyze his childish feelings. The small size of written pieces, in the most cases linear plot with long exposition and rising action and rapid, often unexpected culmination and resolution gave ground to accent at the proximity of the fresco with varieties of the novella (plotless novella, a novella of mood, novella memory-based, novella-landscape). Parable-like poetics, philosophical enthusiasm, synesthesia, impressionism and expressionism features, based on a combination of painting and literature characteristics, lyricism, figurative expressiveness, the richness of artistic means are defined as the dominant features of the collection’s pieces. Immersions in folk art, appeal to the inner world of the common person, attention to the changing children’s world are the features that connect the writer’s book with the Sixtiers.
Keywords: fresco, short story, novella, collection, flesh fiction.