Логос. Онлайн
№ 4 ‖ Грудень, 2019 № 4 ‖ December, 2019
UDC 811.161.2’373.23
DOI 10.11232/2663-4139.04.12
	Олар Катерина Валентинівна здобувач вищої освіти гуманітарного факультету Національний університет «Острозька академія»
Науковий керівник:
Максимчук Віталій Васильович
кандидат філологічних наук, доцент кафедри української мови і літератури
Національний університет «Острозька академія»
СУЧАСНІ УКРАЇНСЬКІ МІЛІТІ-ПСЕВДОПОЕТОНІМИ: МОТИВАЦІЙНИЙ АСПЕКТ (НА МАТЕРІАЛІ РОМАНУ В. ШКЛЯРА «ЧОРНЕ СОНЦЕ»)
Анотація. У статті окреслено обсяг поняття «поетонім», подано різновиди поетонімів. Дано визначення терміна «міліті-псевдопоетонім». Описано стан наукових досліджень, присвячених міліті-псевдопоетонімам, та вказано на перспективи подальших студій. Проаналізовано сучасні українські міліті-псевдопоетоніми з мотиваційного погляду на основі роману В. Шкляра «Чорне сонце».
	Ключові слова: поетонім; міліті-псевдопоетонім; поетоніміка; псевдопоетонім; мотивація.
	Оніми художньої літератури – це вагомий складник українського ономастикону, який називають поетонімами. Згідно зі «Словником російської ономастичної термінології» Н. Подольської, це «власні назви в художніх текстах, які в мові творів виконують, крім номінативної, характеристичну, стилістичну та ідеологічну функції» [1]. Схожу дефініцію подає А. Войталюк, наголошуючи, що «власні назви, які трапляються в художніх творах, мають низку диференційних особливостей, що дозволяє кваліфікувати їх як окремі мовні одиниці – поетоніми» [2].
	Поетонім – центральна одиниця літературної ономастики. Виокремлюють такі різновиди поетонімів:
• назви-актанти (дійові персонажі творів);
• назви-фон (навколишнє середовище, на тлі якого розгортаються події твору);
• номінації-характеризатори (не є персонажами твору, але характеризують героя, подію тощо з певного боку) [3].
	Поетонімікон містить такі сектори: вітопоетоніми, топопоетоніми, космопоетоніми, прагмапоетоніми, ідеопоетоніми й ергопоетоніми [4]. Очевидно, логічно до цього переліку додати і псевдопоетоніми. Адже часто у творах літератури змальовані герої мають не просто імена, а псевдоніми. Окрім того, у сучасних творах про війну на Донбасі автори використовують міліті-псевдоніми. Тому доречно до вищезазначених секторів поетоніміки зарахувати й міліті-псевдопоетоніми – різновид поетонімів, псевдоніми героїв літератури про війну.
	У сучасній ономастиці наявні тільки поодинокі праці Т. Ніколашиної [5], А. Войталюка [2], присвячені аналізові міліті-псевдопоетонімів. Однак цей онімний сектор потребує ґрунтовного вивчення, тому що це дасть змогу встановити загальні тенденції розвитку поетоніміки як розділу ономастики. Цим зумовлена актуальність нашої статті та її мета – проаналізувати міліті-псевдопоетоніми в сучасній літературі про війну на Донбасі на основі роману «Чорне сонце» В. Шкляра.
	Т. Ніколашина зазначає, що «при називанні військовиків, що перебувають у зоні АТО, діють два основні мотиваційно-номінаційні механізми: асоціація та співвіднесеність із офіційним найменуванням» [5]. Погоджуємося з цією думкою, адже асоціативний принцип номінації ілюструють міліті-псевдопоетоніми з роману В. Шкляра. Наприклад, «щоб надати цій обителі людського вигляду, я розписав її вхідну браму (псевдо Маляр зобов’язувало) на свій смак» [1]. Спостерігаємо утворення вторинного найменування на основі професійної діяльності його носія. Такий самий принцип номінації застосовано і в інших псевдопоетонімах, які функціюють у цьому творі:
• Ядро («Позивний Ядро він дістав за те, що був метальником ядра і займав призові місця на різних змаганнях» [1]);
• Ідеолог («…Заступник командира з питань ідеології» [1]);
• Танцюрист («…Ех, якби ви побачили, як красиво йшов у цей танок – часом зигзагом, часом навприсядки, сумішшю бойового гопака і танго смерті» [1]);
• Солдат («…Дістав такий позивний, бо недавно відбув строкову в саперних військах» [1]). Професійне походження також мають інші псевдоніми, використані у творі: Маестро, Адвокат, Футболіст.
	У поодиноких випадках міліті-псевдопоетонім мотивовано зовнішньою схожістю героя з історичною постаттю. Так, зокрема, утворено найменування Лєнін. В. Шкляр мотивує вибір саме такого міліті-псевдопоетоніма, пояснюючи, що герой був «з такою ж куценькою борідкою, як у того більшовицького негідника» [1]. У романі зафіксовано поетонім Негідник, використаний, щоби підкреслити протилежні риси характеру носія. Оповідач стверджує, що «немає на світі поряднішого хлопця за цього Негідника» [1]. Бачимо, що використання найменувань для протилежної характеристики героя – це оригінальний спосіб підкреслити певні риси того чи того образу.
	З асоціативного погляду цікавий міліті-псевдопоетонім Одноріг. Згідно з романом В. Шкляра, героя назвали так «за тверду лінію, з якої його не зрушиш і танком. В однорогів немає або-або. Тільки – отак!» [1]. Асоціативні зв’язки зі справжнім історичний діячем простежуємо й у найменуванні Сократ. Адже його носій часто любив філософствувати на різні теми. На основі цього робимо висновок, що людське мислення й уява – це необмежені джерела створення псевдонімів, коли йдеться про реальне життя, і псевдопоетонімів, коли говоримо про художню літературу.
	Співвіднесеність із офіційним найменуванням під час творення мілітіпсевдопоетонімів теж доволі частотна. Це підтверджує такий приклад із роману В. Шкляра, у якому як псевдонім використано зменшувально-пестливу форму офіційного імені Володимир: «І навіщо, Вовчику-братику, тобі позивний, якщо твоє ще дитяче ім’я само по собі є найкращим для тебе псевдонімом і позивним, не треба більше нічого шукати, Вовчику-братику» [1]. Зменшувально-пестлива форма імені за допомогою асоціації з казковим героєм послугувала поштовхом до утворення другої частини поетоніма. У романі засвідчено найменування Ярик, Петюня, Олежка, що теж є зменшувально-пестливими варіантами офіційних імен. Спостерігаємо тенденцію, що такі форми імен використано для називання героїв, які були молоді й недосвідчені порівняно з іншими.
	Проте інколи роль міліті-псевдопоетоніма виконують найменування, що походять від прізвищ відомих історичних постатей. Так, наприклад, вторинна назва Гризло, що функціює в романі В. Шкляра, не випадкова. Про це свідчить уривок із тексту: «…І ми почули голос нашого чортового Гризла (от хто взяв собі позивний із розумом – за прізвищем холодноярського отамана Семена Гризла)» [1]. Очевидно, такий вибір був зумовлений схожістю літературного героя й конкретної історичної особи зовнішньо або за певними рисами характеру.
	У поодиноких випадках натрапляємо на міліті-псевдопоетоніми, які походять від прізвищ героїв. Наприклад, один із героїв роману В. Шкляра мав найменування Аксьон, утворене від прізвища Аксьоненко.
	Проте походження більшості псевдопоетонімів В. Шкляр не вмотивовує і не пояснює. Зокрема, у «Чорному сонці» вжито такі вторинні найменування: Хома, Змій, Джигун, Молдаван, Босяк, Лисий, Редіс, Кліма, Ліс, Тол, Мокрий, Картман, Рижий, Колізей, Солдат Ліфтер, Апостол, Кельт, Метро, Буба, Шухевич, Мілан, Чечен, Чек, Моцарт, Русич, Сидор, Лемко, Макс, Муртень, Гал, Хімік, Ковбой, Сокира, Бендер, Глядач, Руна, Піт, Борода, Муха, Лєший, Бонов, Турист, Фортуна, Вертоліт, Табала, Кузя, Муром, Хорват, Дрозак, Береза, Сокіл, Світляк, Вовк, Бобер, Сова, Черв’як, Айболіт, Сніжок, Акела, Боб, Шахта, Чилієць, Білорус, Серб, Партизан, Демітос, Буйний, Гюрза, Борман, Моджахед, Вуйко, Сиваш, Вевеес, Малежа, Дерзкий, Золотий, Кіт, Злий, Палій, Черкас, Троян, Сіті, Амброс, Бізон, Сліп, Роло, Зоян, Десант, Блондин, Голд. Припускаємо, що поетоніми Хорват, Чечен, Чилієць, Білорус указують на походження героїв, а найменування Сокіл, Фортуна, Світляк, Дерзкий, Лєший метафорично характеризують носіїв. Вторинні найменування Блондин, Лисий, Рижий, очевидно, виникли на основі зовнішніх особливостей героїв, а поетоніми Турист, Айболіт – це прямий вплив професійної діяльності носіїв. Такі найменування, як Вевеес, Роло, Піт та ін., – це асемантичні утворення, що виники під впливом екстралінгвальних чинників, невідомих людині, яка не була учасником ситуації, що послугувала поштовхом до їх уворення.
	Проаналізовані міліті-псевдопоетонімів, використані в романі В. Шкляра «Чорне сонце», розподіляємо на дві великі групи:
• міліті-псевдопоетоніми, утворені шляхом онімізації пропріальної лексики: Фортуна, Чилієць, Білорус, Змій, Ядро, Ідеолог, Танцюрист, Солдат тощо;
• міліті-псевдопоетоніми, утворені шляхом трансонімізації: Лєнін, Сократ, Петюня, Олежка тощо.
	Тому бачимо, що процес утворення вторинних військових найменувань у літературних творах нічим не відрізняється від реального життя. Причину цього вбачаємо в тому, що, якщо не всі, то більшість текстів автори пишуть на основі справжніх подій, свідками яких були або про які почули від співрозмовників.
	Отже, міліті-псевдопоетоніми – це різновид поетонімів, ужитих для найменування героїв у літературі про війну (у нашому випадку – про війну на Донбасі). Мілітіпсевдопоетоніми, використані в романі В. Шкляра «Чорне сонце», підкреслюють певні особливості характеру героїв, їхню зовнішність тощо. Узагальнивши проаналізовані псевдопоетоніми, стверджуємо, що їх мотиваційні принципи номінації не відрізняються від мотиваційних принципів номінації, які функціюють у реальному житті. Це зумовлено тим, що всі сюжети запозичені з реального життя, а протопипами героїв часто є конкретні люди. Тому міліті-псевдопоетоніми – це своєрідне віддзеркалення загальних особливостей міліті-псевдонімів. Це невичерпне джерело для різноаспектних досліджень, адже твори про війну на Сході України постійно з’являються в українській літературі.
	Список використаних джерел:
[1] Подольская, Н. (1988). Словарь русской ономастической терминологии. Москва: Наука.
[2] Войталюк, А. (2013). Стилістично-виражальні можливості власних особових імен (на матеріалі усмішок Петра Ребра). Лінгвістичні дослідження: зб. наук. праць ХНПУ ім. Г. С. Сковороди, (36), 143–147.
[3] Литвин, Л. (2006). Ономастична система художньої прози (на матеріалі французьких романів XIX – XX століть) (дис. канд. філол. наук). Київський національний університет ім. Т. Шевченка. Київ, Україна.
[4] Торчинський, М. (2008). Структура онімного простору української мови. Хмельницький: Авіст.
[5] Ніколашина, Т. І. (2018). Позивний як різновид міліті-псевдоніма в романі «Іловайськ» Є. Положія. International scientific and practical conference «Philology in EU countries and Ukraine at the modern stage»: conference proceedings. Baia Mare: Izdevnieciba «Baltija Publishing». 43–46.
[6] Шкляр, В. (2015). Чорне Сонце. Харків: Клуб сімейного дозвілля.
THE MODERN UKRAINIAN MILITI-PSEUDOPOETONYMS: MOTIVATIONAL ASPECT (BASED ON THE NOVEL BY V. SHKLIAR «BLACK SUN»)
Olar K., sudent of the Faculty of Humanities National University of Ostroh Academy Scientific advisers: Maksymchuk V., Ph.D. (Philology), Associate Professor of the Department of Ukrainian Language and Literature National University of Ostroh Academy UKRAINE
	Abstract.
In the article volume of concept «poetonym» is outlined. The varieties of poetonyms are given. The definition of the term “militi-pseudopoetonym” is given. The state of scientific researches devoted to militi-pseudopoetonyms is outlined and their prospects are indicated. The modern Ukrainian militi-pseudopoetonyms in the motivational point of view are analyzed (based on the novel by V. Shkliar «Black Sun»).
	Keywords: poetonym; militi-pseudopoetonym; poetonymics; pseudopoetonym; motivational. 