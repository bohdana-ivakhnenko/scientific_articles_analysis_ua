Логос. Онлайн
№ 4 ‖ Грудень, 2019 № 4 ‖ December, 2019
	Захарчук Марина Ярославівна здобувач вищої освіти гуманітарного факультету Національний університет «Острозька академія»
Науковий керівник:
Максимчук Віталій Васильович
кандидат філологічних наук, доцент, доцент кафедри української мови і літератури
Національний університет «Острозька академія»
UDC 811:0701.1
DOI 10.11232/2663-4139.04.03
ПРАГМАТИЧНИЙ АСПЕКТ ФУНКЦІЮВАННЯ ЗАГОЛОВКІВ (НА ПРИКЛАДІ
ГІПЕРЛОКАЛЬНОГО МЕДІА РАЙОН.IN.UA)
Анотація. У статті проаналізовано засоби прагматичної організації заголовків мережі гіперлокальних медіа Район.in.ua, репрезентовані лексико-семантичним і частково синтаксичним мовним рівнем. Виокремлено типові види висловлювань у заголовках, з’ясовано характер реалізації намірів мовця. Окреслено технології маніпулятивного впливу на свідомість реципієнта прагматичних маркерів у заголовках.
	Ключові слова:
прагматичне значення; заголовок; медіатекст; гіперлокальне медіа; стилістичні засоби і прийоми.
	За сьогоднішніх умов глобалізації та комп’ютеризації вагому роль у житті людини відіграють медіа. Це і транслятори подій повсякденного життя, й інструмент пошуку нової інформації або ж платформа для комунікації. Формування громадської думки, нерідко маніпулювання суспільною свідомістю мас-медіа є об’єктом наукових досліджень політологів, психологів, соціологів і лінгвістів. Зокрема, лінгвістичний аспект дослідження медіатекстів передбачає аналіз сукупності мовних, стилістичних, соціолінгвістичних і прагматичних закономірностей, пошуку та виявлення маніпуляцій з боку ЗМІ на свою аудиторію [11].
	Зважаючи на постійну зайнятість, швидкий темп життя, перед ЗМІ постає чимало викликів: оперативність, лаконічність і простота викладу інформації, тому основним елементом залучення уваги аудиторії є заголовок. Як відзначає Т. В. Монахова: «нині заголовок має єдину вимогу — клікабельність: користувач Інтернет-ЗМІ повинен зацікавитися заголовком і натиснути на посилання» [8]. Сучасні заголовки мають бути привабливі, гострі, несподівані, однак не повинні повністю розкривати основний зміст повідомлення, змушуючи аудиторію прочитати матеріал повністю.
	Аналіз останніх досліджень і публікацій. Чимало закордонних (Т. Добросклонська, Г. Солганік, Теун ван Дейк) та вітчизняних (Я. Вжещ, Г. Шаповала, М. Жовтобрюх) наукових розвідок присвячено аналізу мови медіа. Роль і місце заголовків у побудові сучасного медіадискурсу, теоретичні особливості вивчення заголовків, їх функційно-смислове навантаження були об’єктом лінгвістичних досліджень В. Іванова, Н. Вахтель, Е. Лазаревої, Л. Артемової, С. Шевченко. Однак, попри численну кількість наукових розвідок, вони не вичерпують усіх аспектів вивчення заголовків текстів публіцистичного стилю, тому існує потреба комплексно проаналізувати цей структурний елемент. Цим і зумовлена актуальність нашого дослідження, мета якого – проаналізувати прагматичний потенціал заголовків гіперлокального медіа Район.in.ua.
	Виклад основного матеріалу. Прагматика аналізує відношення між адресантом та його мовленнєвим твором. Як зазначає Н. Арутюнова, «семантична формула the word means (слово означає), була замінена виразом the speaker means (мовець має на увазі)» [1]. Відтак, здатність мовця належно виражати та передавати свої комунікативні наміри та спроможність слухача або читача їх розпізнавати та сприймати становлять частину лінгвістичної компетенції. Ураховуючи вищесказане, прагматичний аспект вивчення заголовків можна зобразити в такій схемі: автор – заголовок – читач [2]. Автор за допомогою мовленнєвих знаків створює заголовок, у якому виокремлює головну ідею тексту, обирає те, на чому хоче сконцентрувати увагу реципієнта, а потім читач декодує зміст заголовка. Зокрема, на першому етапі заголовок сприймається до прочитання тексту й функціює як знак-індекс, маркуючи текст, виділяючи його з парадигми інших; на другому етапі реципієнт пропускає його через власну свідомість, порівнює з текстом, на третьому етапі читач, послуговуючись фоновими знанням, формує своє бачення заголовка [2].
	Аналізуючи прагматичну функцію заголовків інтернет-видань, варто спиратися на теорію мовленнєвої діяльності, за умов якої висловлювання в заголовку дорівнює комунікативному акту, що має власну структуру, намір, мету (інформування, попередження, тощо) і вплив на аудиторію (переконання, спонукання, тощо).
	Заголовок слугує подразником, який спонукає аудиторію прочитати матеріал повністю або відкласти його. Як зазначає Е. Лазарева: дослідження психологів засвідчують, що близько вісімдесяти відсотків читачів приділяють увагу тільки заголовкам [7]. Це вказує на те, що висловлювання в заголовках здатні нести змістовну і логічно завершену інформацію, зрозумілу й без звернення до основного тексту, до того ж вони є складником мовленнєвого акту, який відображає певні авторські настанови. Тому можна простежити маніпулятивний вплив заголовка. Реалізації цього впливу сприяють різнорівневі мовні засоби: лексико-семантичні, фразеологічні, синтаксичні. Ми проаналізуємо на лексико-семантичний та синтаксичний рівні, засоби яких, як доводить фактичний матеріал, належать до найчастотніших і найпотужніших прагматичних маркерів.
	Одним із засобів зі значним прагматичним потенціалом є прийоми мовної гри, використання яких допомагає автору схилити аудиторію до вигідної йому позиції. В. Санніков наголошує, що мовна гра – це завжди певна неправильність (чи незвичність), усвідомлена й зумисне допущена мовцем. Обов’язковою умовою є адекватна реакція з боку реципієнта. «Навмисна неправильність» провокує бажання підтримати гру та дізнатися наміри автора [9]. Серед прийомів мовної гри науковці виокремлюють: каламбури, створення оказіоналізмів, оперування прецедентними текстами, інтертекстуальність, різні види тропів (порівняння, метафора, перифраза тощо) [4]. Існують різні варіанти введення мовної гри в медіатексти: графічні, фонетичні, лексичні й семантичні.
	У гіперлокальному медіа Район.in.ua спостерігаємо репрезентацію метафори як одного з елементів мовної гри. За визначенням І.М. Тупіциної і О. Ю. Скороходової, з погляду стратегії побудови тексту, метафора – універсальний засіб впливу на адресата. Як зазначають дослідниці, окрім інформативної, метафора виконує ще й прагматичну функцію: слугує інструментом впливу та переконання, здатна викликати певну емоційну реакцію у реципієнта [10]. З огляду на прагматичний аспект, ми дослідили, як втори вводять метафоричні конструкції в медіатекст і простежили їх функційне навантаження як носія впливу, додаткової експресії та виразності. Наприклад, у публікаціях спортивної тематики характерно замінювати назву речі на матеріал, з якого вона виготовлена, напр.: Юні ковельські борчині здобули «бронзу» на Рівненщині (Район.Ковель, 26.02.2019), Лучанин здобув «золото» на чемпіонаті України з плавання (Район.Луцьк, 02.03.2019), або ж уводити метафору, щоби спростити текст, уникнути довгих синтаксичних конструкцій: На Волині поменшало хворих на кір (Район.Камінь-Каширський, 04.03.2019), Пляшева: школярі присвятили ранок Лесі Українці (Район.Демидівка, 26.02.2019), Острожани зможуть отримати «доступні ліки» за електронним рецептом (Район.Острог, 27.02.2019), Жителю Любомльщини «світить» понад 100 тисяч штрафу (Район. Любомль, 01.03.2019), Для вельбівненців «Граніт» виявився не по зубах (Район.Острог, 04.03.19).
	Поряд із метафорою в заголовках активно використовують персоніфікацію й синекдоху. Синекдоха ґрунтується на кількісному зіставленні предметів, передбачає вживання однини в значенні множини і навпаки, визначеного числа замість невизначеного, видового поняття замість родового тощо, напр.: Релігійна громада на Іваничівщині офіційно приєдналася до ПЦУ (Район.ін.юа, 14.02.2019), Зимнівська громада стала учасником всеукраїнської спецпрограми (Район.ін.юа, 25.02.2019), Луцьк позичить декілька мільйонів на нові тролейбуси (Район.Луцьк,25.02.2019), Чому Україна хоче і поки не може вступити у НАТО (Район.ін.юа, 26.02.2019).
	Персоніфікація в заголовках акцентує увагу аудиторії на «незвичності» характеристики описуваних події чи явища, спрощує описові мовні конструкції, полегшуючи їх сприйняття, як-от: Поблизу Юнівки машина злетіла у кювет (Район.Локачі,03.03.2019), Замшанівський медпункт «переселили» (Район.Ратне,02.03. 2019), Зима не збирається «пакувати валізи»: яку погоду прогнозують на березень (Район.Ківерці,04.03.2019).
	У заголовках медіатекстів натрапляємо на перифрази, які слугують чинниками прагматичного впливу на реципієнтів. Як відзначає Л. Завгордня, перифрази «увиразнюють думку, стають не лише другим найменуванням предметів, а й виділяють їх певні характерні риси, потреба в яких викликається тематичним спрямуванням того чи іншого публіцистичного тексту» [3]. Наприклад: бурштиновий прокурор (Район.Луцьк, 25.02. 19) – посадовець, причетний до нелегального видобутку бурштину, легендарний священик (Район.Горохів, 20.02. 19) – учасник Революції гідності, який будив Київ дзвонами Михайлівського монастиря, щоб зупинити чергову спробу розгону Майдану, зірковий тренер (Район.Ковель, 25.02. 19) – відомий, популярний спортсмен. Функційно-смислове навантаження використаних перифраз полягає у формуванні емоційно-вартісного ставлення до героїв публікацій у свідомості реципієнта.
	Як свідчить результат проаналізованих матеріалів, часто, саме цитати інтерв’юйованих слугують заголовками, оскільки містка цитата може привернути увагу численної кількості аудиторії, наприклад: «Щодня набираю, а раптом підніме», – дружина атовця, який майже рік в полоні (Район.Любешів, 16.02.2019), «Ніколи не міг прийняти себе у війську за хохла», – Василь Слапчук (Район.Горохів, 02.02.2019), «Він при мені благословляв спалити дзвіницю», – Віктор Мартиненко про колишнього намісника Низкиницького монастиря (Район.Іваничі, 21.02.2019), «Доки виборці братимуть – доти кандидати «даватимуть», – луцький нардеп (Район.Луцьк, 26.02.2019). Висловлювання респондентів не лише допомагають аудиторії віднайти основну думку статті, а й емоційно впливають на реципієнта, формуючи негативний або позитивний образ героя, про якого йдеться в тексті.
	Ще одним прагматичним маркером є прийом інтертекстуальності, який вимагає фонових знань і відповідного інтелектуального рівня реципієнта. Читач, опираючись на попередній досвід, намагається осягнути семантичне значення заголовка. Як відзначає М. Красних , цитування використовують для досягнення зображальновиражальних і оцінно-змістових функцій, що зумовлено тим, що: а) вони добре відомі представникам національно-лінгвокультурного загалу; б) вони актуальні в пізнавальному й емоційному плані; в) до них часто вдаються [6]. Наприклад заголовок Томосова сотня: скільки парафій і як попрощалися з московським патріархатом (Район.Корець, 21.01.2019), викликає асоціації з Небесною сотнею, подіями Революції гідності. Автор описує нелегкий шлях переходу церков Московського патріархату до Православної церкви України, який можна порівняти з революційними подіями. Ключовим у заголовку Говорили-балакали: ДЮСШ Луцького району припинила діяльність (Район.Луцьк, 01.03.2019) є прислів’я: «Говорили-балакали – сіли та й заплакали». Апелюючи до асоціативних зв’язків реципієнта, журналіст одразу провокує асоціацію про негативний результат описаної події.
	Проаналізований матеріал мережі сайтів Район.in.ua дає змогу стверджувати, що в них поширені заголовки, в основі яких є питання. Як відзначає А. Ісаєва, «питальні висловлювання в заголовках здатні привернути увагу читача, спрямувати його на пошук інформації і змусити прийти до своєї відповіді на питання» [5]. Для цього типу заголовку характерно те, що автор концентрує увагу читача на відсутності певної інформації, створюючи певний психологічний тиск, який зникає після прочитання матеріалу, наприклад: Чому звільняється директор Департаменту економічної політики Луцькради (Район.Луцьк, 25.02.2019), Коли і за скільки у Луцьку розпочнуть ремонтувати проспект Волі (Район. Луцьк, 24.02.2019). Деякі тексти містять відомості, що призводять до постановки питання в заголовку: Шлюбний сезон на Волині: як і хто заробляє на фіктивних одруженнях (Район.in.ua, 01.03.2019), «Золота країна» під Володимиром: як живуть і як працюють люди лісу (Район.Володимир-Волинський, 12.02.2019). Такі заголовки – інтерактивні, діалогічні, мотивують спільно поміркувати про теми, висвітлені у статті.
	З’ясовано: одним із засобів досягнення прагматичної цілі аналізованої мережі є вживання в заголовках лексики розмовного стилю. Жаргонізми, емоційно-забарвлені слова впливають на сприйняття аудиторії, інколи прямо диктуючи їй думку автора, якот: Патріархати – то є видумка журналістів, – батюшка «московської» церкви з Ковельщини (Район.Ковель, 22.02.2019), На «Ягодині» у тайнику вантажівки знайшли контрабандне куриво (Район.Любомль, 25.02.2019), Любешівщиною катався п’яний водій на «бляхах» (Район.Любешів, 18.02.2019), На Ковельщині «московський» батюшка збирав по людях підписи «за нашу церкву» (Район.Ковель, 18.02.2019), Ковельський суд «відмазав» громадянина Росії від покарання за ДТП (Район.Ковель, 18.02.2019). Однією з основних причин функціювання лексики розмовного стилю в матеріалах гіперлокального медіа є, зокрема, її виразне стилістичне маркування. Саме ця особливість забезпечує реалізацію комунікативних намірів мовця, трансформуючи раціональну публіцистичну інформацію в експресивно-впливову.
	Отже, заголовки мережі гіперлокальних медіа Район.in.ua поліфункційні. Прагматичний аспект дослідження заголовків дає змогу виокремити такі засоби реалізації намірів мовця: прийоми мовної гри (метафори, синекдохи, персоніфікації, перифрази), уживання жаргонізмів, емоційно-забарвлених лексем розмовного стилю, цитат респондентів, питальних конструкцій, які мають мету – сформувати негативне/позитивне ставлення до подій, героїв і явищ, описаних у матеріалі, мотивують поміркувати щодо висвітленої теми, слугують інструментами переконання та емоційного впливу на реципієнта. Перспектива досліджень полягає в подальшому вивченні специфіки заголовків текстів інтернет-медіа з позиції реалізації інших способів авторської інтенції.
	Список використаних джерел:
[1] Арутюнова, Н.Д. (1981). Фактор адресата. Известия Академии наук СССР. Сер. Литература и язык, (4), С. 356–367.
[2] Желтоногова, Т. В. (2004). Заголовок як компонент структури поетичного тексту. (автореф. дис. … доктора філолог. наук). Кіровоградський державний педагогічний університет ім. В. Винниченка, Кіровоград, Україна.
[3] Завгородня, Л. В. (2002). Перифрази як засіб стереотипізації соціальної інформації. Наукові записки інституту журналістики, (7), С. 75–78. Вилучено з: http://journlib.univ.kiev.ua/index.php?act=article&article=239
[4] Земская, Е. А., Китайгородская, М. В. & Розанова, И. Н. (1983) Языковая игра. Русская разговорная речь. Фонетика. Морфология. Лексика. Жест. Е.А. Земская (ред.). Москва: Наука.
[5] Исаева, А.Ю. (2016). Синтаксис газетного заголовка: экспрессия и прагматика. Известия Южного федерального университета. Сер. Филологические науки, (4), С. 102–108.
[6] Красных, В. В. (2003). «Свой» среди «чужих»: миф или реальность? Москва: Гнозис.
[7] Лазарева, Э. А. (1989). Заголовок в газете. Свердловск.: Изд-во Урал. ун-та.
[8] Монахова, Т. В. (2017). Інформаційно-змістова специфіка викладання дисципліни «Сучасна українська мова ЗМІ» на факультетах журналістики. Інформаційні технології в освіті, (4), С.107–117.
[9] Санников, В. З. (2002). Русский язык в зеркале языковой игры. Москва: Языки славянской культуры.
[10] Тупицына, И. Н. & Скороходова, Е. Ю. (2009) Природа метафоры и ее использование в современной российской прессе. Вестник Челябинского государственного университета. Сер. Филология. Искусствоведение, (33), С. 108–114.
[11] Шевченко, А. И. (2002). Дискурсивный анализ материалов массовой комуникации. Сборник научных трудов «Теория коммуникации & прикладная коммуникация», (1), C. 185–192. Джерела ілюстративного матеріалу: Мережа гіперлокальних медіа Район.in.ua (Район.Луцьк, Район.Рожище, Район.Ковель, Район.Камінь-Каширський, Район.Ківерці, Район.Любомль, Район.Шацьк, Район.Горіхів, Район.Володимир-Волинський, Район. Іваничі, Район.Маневичі, Район.Локачі, Район.Любешів, Район.Ратне, Район.Стара Вижівка, Район.Турійськ, Район.Острог, Район.Демидівка, Район.Корець).
THE PRAGMATIC ASPECT OF HEADLINES (ON THE EXAMPLE OF HYPERLOCAL MEDIA PAЙОН.IN.UA)
ZAKHARCHUK M., student National University of Ostroh Academy Scientific advisers: MAKSYMCHUK V., Ph.D. (Philology), Associate professor, Associate professor of the Department of Ukrainian language and literature National University of Ostroh Academy UKRAINE
	Abstract.
The article deals with analyzing the means organization of headlines of hyperlocal media Район.in.ua, represented by a lexical-semantic and partly syntactic language level. The typical kinds of statements in the headlines are singled out, the character of realization of the speaker's intentions is clarified. The technologies of manipulative influence of pragmatic markers in the headlines on the mind of the recipient are outlined.
	Keywords: pragmatic meaning; title; media text; hyperlocal media; stylistic devices and techniques. 