Логос. Онлайн
№ 3 ‖ Листопад, 2019 № 3 ‖ November, 2019
	Маслова Лариса Олександрівна здобувач ступеню магістра факультету сходознавства Київський національний лінгвістичний університет
Науковий керівник:
	Свердлова Тетяна Геннадіївна канд. пед. наук, доцент, доцент кафедри японської філології Київський національний лінгвістичний університет
UDC 811.521+81`26
DOI 10.11232/2663-4139.03.03
ТРАНСЛІТЕРАЦІЯ ТА ПРАКТИЧНА ТРАНСКРИПЦІЯ: ОСНОВНІ ПРОБЛЕМИ ТА АСПЕКТИ (НА МАТЕРІАЛІ УКРАЇНСЬКОЇ, ЯПОНСЬКОЇ, АНГЛІЙСЬКОЇ ТА РОСІЙСЬКОЇ МОВ)
Анотація. У даній статті розглядається проблема передачі японської мови засобами трьох інших мов за допомогою таких методів, як транслітерація та практична транскрипція. Висвітлюються найбільш спірні моменти із поданням порівняльної характеристики всіх вивчених систем у цьому розрізі та подається рекомендація щодо найбільш вдалої системи саме для української мови.
	Ключові слова: транслітерація; практична транскрипція; японська мова; російська мова; англійська мова; українська мова.
	Дослідження, проведення аналізу та виявлення необхідності у подальшому вивченні та коригуванні систем транслітерації та практичної транскрипції японської мови — усе це підштовхує наше дослідження до подальшого розвитку та деталізації. Проведена робота над існуючими видами транслітерації — це лише верхівка айсберга досліджуваної, але, нажаль, ще не вирішеної проблеми. Однак про все по-порядку.
	Побуквена передача слів рідко коли можлива цілком і повністю за допомогою транслітерації, оскільки слово може бути спотворено. Зазвичай йдуть по шляху компромісу, так як в якійсь мірі необхідно враховувати і звуковий момент. Інакше кажучи, транслітерується не алфавіт, а прийнята в даній мові система графіки [1]. На відміну від практичної транскрипції, транслітерація орієнтується не на конкретну мову, а на певну графічну систему, а тому вона допускає введення окремих літер та діакритичних знаків [2]. У загальному розрізі ми вважаємо правильним використання тандему транслітерації та практичної транскрипції для найбільш точної передачі слів за допомогою лише алфавіту мови, на яку передається лексична одиниця. На нашу думку використання окремо транслітерації чи окремо практичної транскрипції є оптимальним лише при обґрунтованому виборі того чи іншого способу для досягнення певної мети.
	Через значні відмінності між японською та європейськими мовами, як у графіці, так і у фонетиці, навколо систем передачі активно ведуться дискусії. Одним із головних стовпів полеміки є плутанина між транслітерацією та практичною транскрипцією. Різні автори відсилаються один до одного по-різному, тому ми докладно вивчили устрій кожної системи та провели їхній порівняльний аналіз. Ми досягли висновку, що основні системи передачі, в тому числі й українські, можна поділити на «мікс», тобто компроміс між двома типами передачі, та «чисті», тобто тільки транслітерацію або тільки практичну транскрипцію. Таким чином, виходячи з нашого дослідження, стає зрозуміло, що системи Є. Д. Поліванова, Є. Г. Спальвіна, Д. М. Позднєєва, Кунрей-шікі та І. П. Бондаренка відносяться до міксу, Ніппон-шікі — до чистої транслітерації, а системи Д. К. Хепберна та О. О. Коваленка — до чистої практичної транскрипції.
	Розглянемо лише трохи детальніше, оскільки основна частина розбору є у роботі. Почасти оцінка йде за критеріями спірних моментів саме стосовно передачіし/シ, じ/ ジ, ち/チ, ぢ/ヂ з точки зору акцентуації уваги. У системах Є. Д. Поліванова, Є. Г. Спальвіна та Д. М. Позднєєва увага приділяється передачі [и] найближче до оригіналу, при цьому залишаючи попередній звуки: [с], [дз] / [цз] і [т] / [ц] у формі транслітерації. Хоча і в даному випадку, як то [т] і [ц], є розбіжності між системою Є. Д. Поліванова та його попередниками [3; 4]. Можливо, це може бути пов’язано із особливостями вимови тих часів, в які розроблялися системи Є. Г. Спальвіна та Д. М. Позднєєва (1900 та 1907 роки). Тим не менш, системи залишаються на одному рівні із системою Є. Д. Поліванова стосовно критерію, що ми обґрунтовуємо. Навіть якщо замінити ці звуки, щоб утворилися [ш] чи [щ], [дж] і [ч], залишаться або невідповідності вимови [и], або, при спробах це виправити, непаралелізм між глухими та дзвінкими приголосними [3].
	Якщо говорити про зручність практичного використання, то всі три системи легко можна застосовувати, не вдаючись до додаткових символів, завдяки можливості використання для позначення подовження голосних двокрапки замість макрону у системах Є. Д. Поліванова та Є. Г. Спальвіна. Найбільшою зручністю характеризується система Д. М. Позднєєва, у якого подовження голосних позначається подвоєнням букв без інших переважних варіантів [3; 4].
	Систему Кунрей можна було б назвати чистою транслітерацією, але це не буде точним її визначенням через деякі переробки та компроміси у сторону вимови [5]. Через такі моменті, як написання ぢ/ヂчерез zi, а не di, а також написання граматичних часток за вимовою, система Кунрей є «міксом». На противагу цьому її попередник — система Ніппон — є транслітерацією у чистому вигляді із зазначеними вище відмінностями. Вона цілком і повністю відповідає поставленому завданню.
	Що стосується практичності використання цих систем, то тут в обох системах є момент незручності: подовження голосних позначається циркумфлексом, що вимагає додаткового використання символів та пов’язано із пошуком відповідного символу. [5; 6]
	Система І. П. Бондаренка, яку ми розглядаємо у даній роботі, є дуже подібною до системи Є. Д. Поліванова [7; 8], тому і причини нашого рішення — ті ж самі.
	Д. К. Хепберн та О. О. Коваленко пішли по дуже схожому один на одного шляху, хоч і у зовсім різних за фонетичним та графічним складом мовах [5; 9]. І дійсно створили приклади чистої практичної транскрипції.
	Подовження голосних у японській мові передається по-різному як засобами саме мови оригіналу, так і системами передачі на інші мови. Так, наприклад, しょう, яке транслітерується із звуком [у] чи [u] на кінці, насправді має на увазі подовження звуку [o], хоч і з невеликим відходом до [у] чи [u]. В даному випадку ми вважаємо правильним подовження саме звуку [o], тому, з погляду на це, всі системи справляються із завданням однаково.
	Ситуація із подовженням приголосних ще простіша, оскільки тут подовжуються однозначні приголосні звуки. Тут всі системи також діють однаково вірно.
	На нашу думку, найбільш вдалою системою передачі для української мови є саме система О. О. Коваленка, так як вона влучно використовує переваги української письмової мови та фонетики для відображення японських слів.
	Таким чином нашим науковим здобутком стає порівняльна таблиця всіх вищеперерахованих видів транслітерації, яка наглядно демонструє відмінні риси кожної системи стосовно спірних моментів при передачі японської мови засобами трьох інших мов. Завдяки цьому можна оцінити розвиток транслітерації та практичної транскрипції у кожній мові від автора до автора, прослідкувати логіку формування тієї чи іншої системи як цілого на практиці, а також у цілях викладання японської мови.
	Наша робота — лише невеликий внесок у загальне дослідження проблеми. Але вона є кроком до остаточної систематизації та упорядкування подальших систем передачі японської мови.
	Таблиця 1 Порівняльна характеристика спірних моментів
	Список використаних джерел:
[1] Матусевич, М. И. (1941). Введение в общую фонетику. Москва: Просвещение.
[2] Івахненко, М. & Шпігунов, А. (2008). Транскрипція та транслітерація японських назв засобами української мови. Вісник Київського національного університету імені Тараса Шевченка, (13), 14-18.
[3] Поливанов, Е. Д. (1967). Статьи по общему языкознанию. Москва: Наука.
[4] Сердюченко, Г. П. (1967). Русская транскрипция для языков зарубежного востока. Москва: Наука.
[5] Horvat, A. (2000). Japanese beyond words: How to walk and talk like a native speaker. Berkeley: Stone Bridge Press.
[6] Heath Rose. (2017). The Japanese Writing System: Challenges, Strategies and Self-regulation for Learning Kanji. Bristol: Multilingual Matters.
[7] Карпенко, Ю. О. (ред.). (1999). Записки з українського мовознавства. Збірник наукових праць, (7).
[8] Бондар, О. (2012). Японські запозичення в українській мові: правила написання. Вісник Київського національного університету імені Тараса Шевченка: Східні мови та літератури, (18). 5-9.
[9] Дідух, Л. В. (2012). Збірник наукових праць Національного науково-дослідного інституту українознавства та всесвітньої історії. Київ: ННДІУВІ.
TRANSLITERATION AND PRACTICAL TRANSCRIPTION: MAIN ISSUES AND ASPECTS (IN THE EXAMPLES OF UKRAINIAN, JAPANESE, ENGLISH AND RUSSIAN)
Larysa Maslova, Master's degree students at the Faculty of Oriental Studies Kyiv National Linguistic University Scientific advisers: Tetiana Sverdlova, Ph.D. (Pedagogy), Associate Professor, Associate Professor of the Department of Japanese Philology Kyiv National Linguistic University UKRAINE
	Abstract.
The problem of transmitting Japanese through the means of three other languages with such methods as transliteration and practical transcription is considered in this article. The most controversial issues are highlighted. The comparative characteristics of all the studied systems and the recommendations on the most successful system for the Ukrainian language are given.
	Keywords: transliteration; practical transcription; japanese; russian; english; ukrainian. 