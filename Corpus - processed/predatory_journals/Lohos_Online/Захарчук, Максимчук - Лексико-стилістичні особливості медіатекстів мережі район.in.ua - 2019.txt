Логос. Онлайн
№ 4 ‖ Грудень, 2019 № 4 ‖ December, 2019
	Захарчук Марина Ярославівна здобувач вищої освіти гуманітарного факультету Національний університет «Острозька академія»
Науковий керівник:
Максимчук Віталій Васильович
кандидат філологічних наук, доцент, доцент кафедри української мови і літератури
Національний університет «Острозька академія»
UDC 81'271:070
DOI 10.11232/2663-4139.04.14
ЛЕКСИКО-СТИЛІСТИЧНІ ОСОБЛИВОСТІ МЕДІАТЕКСТІВ МЕРЕЖІ РАЙОН.IN.UA
Анотація. У статті проаналізовано стилістичне функціювання лексики медіатекстів мережі гіперлокальних медіа Район.in.ua. Виявлено лексичні засоби маніпулятивного впливу на свідомість реципієнта. Розглянуто жанрову специфіку журналістських матеріалів, виокремлено найбільш поширені. Здійснено спробу класифікувати тексти гіперлокального медіа.
	Ключові слова:
лексико-стилістичні особливості; засоби масової інформації; гіперлокальне медіа; медіатекст; жанрова специфіка.
	Сьогодні мовна практика засобів масової інформації є індикатором основних суспільних змін, що визначає основні тенденції розвитку лексико-семантичної, словотвірної, синтаксичної структур мови. Медіатексти – це одна з найпоширеніших форм існування мови. Чимало наукових розвідок присвячено мові всеукраїнських і регіональних медіа (телевізійних і радійних етерів, пресі, інтернету, рекламі), проте поза увагою дослідників залишаються гіперлокальні медіа. Варто зауважити, що такі ЗМІ доповнюють інформаційний простір, впливають на розвиток мовної системи, культуру мови читацької аудиторії. Відтак, існує потреба в детальнішому вивченні лексико-стилістичних особливостей гіперлокальних медіа, чим і зумовлена актуальність нашого дослідження.
	Аналіз останніх досліджень і публікацій. Мові засобів масової інформації присвячено низку закордонних (Т. ван Дейк, Н. Добросклонська, А. Бел) та вітчизняних (В. Ващенко, С. Єрмоленко, О. Стишов, О. Пономарів) досліджень. Структура та роль медіатекстів, їх функційно-смислове навантаження, вплив на реципієнта були об’єктом вивчення В. Здоровеги, А. Мамалиги, О. Пономарева, Б. Потятиника, В. Різуна, К. Серажим. Однак попри численну кількість розвідок, вони не вичерпують усіх аспектів наукового осмислення медіатекстів, тому існує потреба комплексно дослідити тексти локальних засобів масової інформації. Мета статті – проаналізувати лексико-стилістичні особливості текстів мережі гіперлокального медіа Район.in.ua.
	Виклад основного матеріалу. Першу спробу визначити дефініцію поняття «гіперлокальне медіа» здійснив у Великій Британії Даміан Редкліфф, зазначивши, що «це інтернет-новини або контент-сервіси, що стосуються міста, села чи певної громади [1]. Згодом дослідники Кардіффського університету доповнили визначення: «гіперлокальне медіа – це ресурс, який продукує новини локального характеру (охоплення: місто, передмістя, селище, вулиця тощо) і призначений для аудиторії, об’єднаної спільними інтересами, на кшталт: місцем проживання, захопленнями, сферою зацікавлень [2]. Напрацювання вітчизняних дослідників Ю. Нестеряк, О. Герман, М. Дорош, О. Гоян стосуються аналізу розвитку закордонних гіперлокальних медіа. Початок функціювання аналогійних українських засобів масової інформації Ю. Нестеряк пов’язує з виходом тижневика «Газета нашого района», який публікували впродовж 2006–2008 рр. [3]. Згодом 2013 року у Вінниці запустили першу гіперлокальну соціальну мережу, яка стала майданчиком для комунікацій між жителями міста – Твоє місто, далі – львівський інформаційно-аналітичний ресурс ZAXID.NET. 2015 року запрацював сайт Район.Луцьк – перше видання мережі Район.in.ua. На сайті гіперлокального видання йдеться: «Район.in.ua – це ЗМІ, який об’єднав усю мережу і дає можливість нашим читачам стежити за процесами, які відбуваються навколо, а не десь далеко, адже це першочергова потреба сучасної людини» [4]. Як зазначає М. Нетреба, основний обсяг мововикористання приходиться саме на сферу масової комунікації. Корпус журналістських текстів, які виробляють і поширюють ЗМІ невпинно зростає, що може впливати на формування лексичного наповнення публікацій [5].
	Охарактеризуємо функційно-стильові особливості медіатекстів мережі Район.in.ua. Лексика текстів гіперлокального медіа здебільшого нейтральна, беземоційна. Однак варто виокремити й функціювання слів інших стилів, зокрема, розмовного, що передбачає вживання емоційно-забарвленої лексики, жаргонізмів, напр., кличуть, катався, відмазав, батюшка, видурили та інші. Лексику розмовного стилю простежуємо в заголовках, які прагнуть привернути увагу читача: Шахраї видурили у лучан понад 20 тисяч гривень (Район.Луцьк, 15.11.2018),Чоловік, якого підозрюють у вбивстві лучанина «перевів стрілки» на товариша (Район.Луцьк,14.03.2019), Любешівщиною катався п’яний водій на «бляхах», На Ковельщині «московський» батюшка збирав по людях підписи «за нашу церкву» (Район.Ковель,18.02.2019), Ковельський суд «відмазав» громадянина Росії від покарання за ДТП (Район.Ковель, 18.02.2019). Використані лексеми здатні впливати на реципієнта, формуючи в нього негативне/позитивне ставлення до явищ, описаних у тексті.
	Науковий стиль – функційний різновид літературної мови, який використовують з пізнавально-інформаційною метою в галузі освіти і науки. Лінгвістичну основну наукового стилю мовлення становлять: терміни, абстрактна лексика, слова іншомовного походження, наукова фразеологія, відсутність емоційно-експресивної лексики. Медійники у своїх матеріалах вдаються до використання вузькоспеціалізованої лексики, термінології медицини, економіки та інших сфер, як-от: дебати, децентралізація, реформа, автономія, реорганізація, автономізація. Наведемо приклади речень, де вжито такі лексеми: Жителів Кореччини запрошують поговорити про децентралізацію (Район.Корець,18.02.2019), Передвиборчі дебати і ток-шоу на Суспільному: як вони відбуваються та чому важливі (Район.in.ua, 12.03.2019), Де реформа освіти точно переходить з папірцевих тез у реальність, то це на Маневиччині (Район. Маневичі, 15.12.2018), Фінансова автономія, дні без домашнього навчання та учні без шкільної форми: чим вражає ліцей у Любешівському район (Район.іn.ua, 23.11.2018), Процес реорганізації у некомерційні комунальні підприємства називається «автономізацією» (Район.Шацьк, 14.11.2018). Специфіку вживання лексики наукового стилю пояснюємо популяризацією надбань різних галузей суспільного життя, бажанням сприяти інтелектуальному розвитку читача.
	Щоб увиразнити опис подій, явищ чи героїв матеріалів журналісти вживають засоби художнього стилю. Наприклад, уводять у медіатекст метафори: У Сарнах вогонь залишив без даху над головою п'ять сімей. Влада вирішила допомогти (Район.Сарни, 15.11.2019), Скільки грошей отримала дубенська «первинка» у вересні (Район.Дубно, 01.11.2019), Гоща: ФК «Гоща-Садове» виборов золото на турнірі з футболу (Район.Гоща, 01.11.2019), Мешканці Поромівської громади «підчистили» осінній ліс (Район.Іваничі, 21.10.2019), Які заходи у жовтні підготував ігровий центр «Лімпопо» (Район.Бізнес, 05.10.2019), Жителю Любомльщини «світить» понад 100 тисяч штрафу (Район. Любомль, 01.03.2019); використовують синекдоху, як-от: Луцьк позичить декілька мільйонів на нові тролейбуси (Район.Луцьк, 25.02.2019), Чому Україна хоче і поки не може вступити у НАТО (Район.іn.ua, 26.02.2019). Щоб сформувати емоційне-вартісне ставлення до героїв публікацій у свідомості реципієнта медійники використовують перифрази. Найчастіше такі тропи вживають у заголовках, наприклад: легендарний священик (Район.Горохів, 20.02. 19) – учасник Революції гідності Іван Сидор, який будив Київ дзвонами Михайлівського монастиря, щоб зупинити чергову спробу розігнати Майдан, зірковий тренер (Район.Ковель, 25.02. 19) – популярний спортсмен Андрій Хомицький, теплі кредити (Район.Бізнес, 21.10.2018) – кредити на придбання енергоощадних матеріалів, медичні гроші (Район.Бізнес,14.03.2019) – виділені кошти на реалізацію субпроєкту «Вдосконалення медичної допомоги хворим із хворобами системи кровообігу у Волинській області». Також журналісти вживають персоніфікацію, що має на меті наголосити на «незвичності» характеристики події/явища, описуваних у тексті, наприклад: Ковельська районна рада назвала своїх депутатів-прогульників (Район.Ковель,18.11.2019), Зима не збирається «пакувати валізи»: яку погоду прогнозують на березень (Район.Ківерці,04.03.2019).
	Лексеми релігійного стилю засвідчено в низці матеріалів мережі Район.in.ua, присвячених переходу парафій до Православної церкви України. Журналісти нерідко вдаються до релігійної ксенофобії, використовуючи емоційно-забарвлену лексику, щоби створити негативний образ церкви Московського патріархату. Найчастіше такі висловлювання вводять до заголовків: На Рівненщині, аби відстояти парафію, представники «емпешної» церкви залучали «людей зі сторони» (Район.іn.ua, 03.03.2019), Патріарх Варфоломій відмовився обговорювати легітимність ПЦУ з проросійськими церквами (Район.Любомль, 02.03.2019), «Припиніть захват храмів»: у Луцьку на молитву вийшли прихожани УПЦ МП (Район.Луцьк, 28.02.19), Охнівка: громада повертає свою церкву «з лап Москви» (Район.Володимир-Волинський, 24.02.2019), У Мишеві громада ПЦУ молилася на порозі, бо «емпешний» настоятель досі не віддав ключі (Район.Іваничі, 24.02.2019).
	Уживання лексики офіційно-ділового стилю в матеріалах медіа зумовлено номінацією громадської, політичної, виробничої діяльності. Як зазначає А. Капелюшний, конструктивним принципом мовлення в ЗМІ є поєднання експресії та стандарту. Широке застосування мають канцелярські кліше та побутові стереотипи – це найбільш звична й економна форма відображення тематико-ситуативної специфіки ділового та розмовного мовлення» [6]. Використання засобів офіційно-ділового стилю простежуємо в заголовках медіа, наприклад, кліше: Як безробітним жителям Горохівщини зареєструватися на обліку служби зайнятості (Район.Горохів,12.03.2019), До складу дільничої комісії на окрузі №19 мали намір включити неповнолітню особу (Район.Володимир-Волинський, 15.03.2019), Окрім того, на сайті Президента України зареєстрували петицію «Порятунок озера Світязь» (Район.Шацьк, 30.10.2019), Депутати підтримали проєкт рішення більшістю голосів (Район.Ківерці, 27.10.2019), Не підлягає оподаткуванню ПДФО сума грошей, що надає благодійна організація як допомогу на лікування (Район.Маневичі, 11.11.2019).
	Мовні кліше офіційно-ділового стилю є результатом передруковування тексту звітів/постанов і розпоряджень органів влади, певних організацій, як-от: Відповідно до розпорядження Віталія Коваля почесною грамотою РОДА нагородили Юлію Левченко. Юлію Олексіївну відзначили за вагомий внесок у реалізацію державної політики у сфері соціального захисту населення, забезпечення прав дітей і непрацездатних громадян похилого віку, високий професіоналізм (Район.Дубно, 06.11.2019), Передбачено, що комунальне підприємство «Волинська обласна психіатрична лікарня селища Олика» Волинської обласної ради, що у Ківерцівському районі, реорганізують шляхом приєднання до комунального підприємства «Волинська обласна психіатрична лікарня міста Луцька» Волинської обласної ради, що знаходиться в селі Липини Луцького району (Район.Ківерці, 27.10.2019), Верховна Рада України розгляне з пропозиціями президента законопроект № 1086 «Про внесення змін до закону України «Про загальнообов’язкове державне пенсійне страхування (щодо удосконалення пенсійного забезпечення)» (Район.Стара Вижівка, 23.09.2019), На порядок денний виносять такі питання (Район.Рожище, 08.11.2019).
	Для мережі гіперлокальних медіа Район.in.ua характерне функціювання інформаційних та аналітичних жанрів. Серед найбільш поширених: новини, замітки, анонси, статті та інтерв’ю. Наповнення й оновлення сайту відбувається щоденно, переважають тексти інформаційного характеру, найчастіше новини; трапляються анонси, оголошення та рекламні повідомлення, рідше – інтерв’ю та блоги. Особливістю жанру новини інтернет-видання є оперативність, гіпертекстуальність, простота та чіткість викладу. Як зазначає Л. Ставицька, лексичне наповнення новин може бути систематизовано за кількома критеріями: 1) семантичний; 2) функційностилістичний; 3) експресивно-стилістичний [7].
	Семантичний складник відповідає тематичному спрямуванню новини: (суспільство, медицина, освіта, культура). У публікаціях журналісти використовують загальновживану лексику сучасної української літературної мови; уникають нагромадження вузькоспеціалізованої термінології за винятком номінації явищ окремих галузей (політика, економіка, освіта), як-от: децентралізація (Район.Луцьк, 02.11.2019), номінал (Район.Маневичі, 03.11.2019), інклюзивна форма навчання (Район.Володимир-Волинський,03.11.2019), субвенція (Район.Камінь-Каширський, 20.08.2019), акредитація (Район.Корець, 23.10.2019), реорганізація (Район.Горохів, 21.08.2019); у заголовках використовують численну кількість мікротопонімів (назви регіонів, областей, районів, містечок, сіл, вулиць, річок), аби розширити коло читачів і наголосити на важливості інформації в локальному контексті, напр.: У Мар’янівській ОТГ говорили про перспективи розвитку (Район.Горохів, 21.08.2019), Відремонтували шлюз-регулятор на каналі, що сполучає Світязь і Луки-Перемут (Район.Шацьк, 14.11.2019), Шацьк: п’яний водій Ауді збив 17-річну дівчину з Локачинського району (Район.Локачі, 18.11.2019), Кореччина: у кожній ОТГ працюватиме «Поліцейський офіцер громади» (Район.Корець, 14.08.2019), Острог: посеред об’їзної яма замість люка (Район.Острог, 27.09.2019), На вулиці Софії Ковалевської незаконно проклали водовідведення та каналізацію (Район.Луцьк, 18.11.2019); уживають експресивно-забарвлені лексичні одиниці у текстах, що описують суспільно-політичні реалії: Попереду «слуги народу»: проміжні результати на 153 окрузі (Район.Острог, 22.07.2019), Гощанець, який викрав повозку з конем відбувся штрафом (Район.Гоща, 06.11.2019), Жителя Бережців оштрафували за організацію «перекидки» сигарет через Буг (Район.Любомль, 24.10.2019), У Луцьку навчатимуть, як «лагідно» знайомити з брендами (Район.Луцьк, 12.11.2019).
	На граматичному рівні спостерігаємо домінування іменників і дієслівних форм теперішнього часу, наприклад: Сарненські водії приміряють «алко-окуляри» (Район.Сарни, 16.11.2019), Як у Залізниці готують бобовники (Район.Любешів,05.11.2019), Термомодернізація шаленими темпами: як економить Дубівська громада (Район.Ковель, 15.11.2019), Жидичинська громада не хоче приєднуватися до Луцька (Район.Луцьк, 17.11.2019), зрідка – минулого, якот: Рожищенські дошкільнята поспілкувалися з рятувальниками (Район.Рожище, 12.11.2019), Як на Турійщині відсвяткували День працівників культури (Район.Турійськ,08.11.2019). У медіатекстах натрапляємо на використання займенників третьої особи, які зазвичай описують героїв/явища публікації: Як відомо, цього року вона стала рекордсменом за кількістю учасників (Район.Дубно, 12.11.2019), Усі вони стосувалися недоліків в оформленні необхідних документів (Район.Стара Вижівка, 05.11.2019), Вона розповідає, що дочка бореться із раком вже сьомий рік (Район.Горохів,04.11.2019).
	Журналістські матеріали мережі варто розподілити на: унікальні (власне авторські тексти), копірайт (коли матеріал копіюють з одного ЗМІ й поширюють рештою сайтів мережі) та всеукраїнські новини. Для унікальних текстів характерне вживання мікротопонімів у заголовку. Наприклад, У Гощанському районі найвища в області захворюваність на кір (Район.Гоща, 08.02.2019), Найвища точка Волинської височини на світлинах мандрівника: як тут живуть люди (Район.in.ua, 10.11.2019), Проблему обміління Світязя розглянули на засідання при «екологічному» комітеті у Верховній Раді (Район.Шацьк, 13.11.2019), На Острожчині за пів року працевлаштували півтисячі безробітних (Район.Острог, 19.06.2019), У Луцьку на проспекті Відродження – аварія (Район.Луцьк,22.11.2019).
	Для матеріалів, які поширюють мережею Район.in.ua, характерне передруковування без змін. Наприклад, інтерв’ю «Отримую задоволення від того, що люди навколо мене розвиваються», – волинський бізнесмен Віктор Корсак було розміщено на ресурсі Район.Бізнес 31.01.2019, а згодом скопійовано на решту сайтів, без додаткових ремарок і коментарів. Аналогійно зі статтями «Лютий Томос: як і чому на Волині парафії йдуть в ПЦУ» (Район.in.ua, 14.02.2019), На Волині вступну кампанію до ПТУ продовжили до жовтня (Район.Володимир-Волинський, 16.08.2019), Мирно і зі спротивом: як громади Рівненщини переходять до ПЦУ (Район.Корець, 28.02.2019), Поліція з людським обличчям: як патрульні здобувають довіру волинян (Район.in.ua,14.05.2019). Такі публікації описують суспільно-політичне життя регіону, у текстах журналісти висловлюють власну думку на події сьогодення, прагнуть вплинути на формування поглядів читацької аудиторії, охопивши максимальну кількість сайтів мережі.
	У мережі Район.in.ua всеукраїнські новини також поширюють без змін, як-от: Оформитися муніципальною нянею зможуть бабусі і дідусі, або п'ять питань про урядовий проект» (Район.in.ua,18.02.2019), Соцмережі про вибори: за що «голосують» facebook, Instagram тa VK (Район.Рожище, 18.07.2019), Росія повернулася в ПАРЄ: які можуть бути наслідки (Район.Любешів, 25.06.2019), Електронний рецепт від лікаря та е-медична картка: як це працює (Район.Ковель,19.06.2019), Навіщо створили національне агентство закупівель, і як воно працює (Район.Бізнес,13.06.2019). Ці матеріали розміщують у рубриці «Статті» на кожному сайті мережі. Журналісти вдаються до копіпасту, акцентуючи на тематиці матеріалів, аніж на їхньому лексичному оформленні.
	Отже, тексти мережі гіперлокальних медіа Район.in.ua полістилістичні, що зумовлено використанням емоційно-експресивної лексики, жаргонізмів, мікротопонів художніх засобів і прийомів, наукової термінології, мовних кліше офіційно-ділового стилю. Автори публікацій не лише інформують про суспільно-важливі події, а й намагаються вплинути на реципієнта, сформувати негативне/позитивне ставлення до подій, героїв і явищ, описаних у матеріалі. Серед найпоширеніших жанрів – новина, стаття. Медіатексти мережі Район.in.ua розподілено на власні унікальні тексти; копірайт мережі та всеукраїнські новини.
	Список використаних джерел:
[1] Redcliffe, D. (2012). Here and now: UK Hyperlocal Media today. London: Nesta.
[2] Kurpius, D. (1999). What is community journalism? The Radio And Television News Directors Foundation. Retrieved from https://www.rtdna.org/uploads/files/cjgs.pdf.
[3] Нестеряк, Ю. М. (2014). Гіперлокальні медіа: перспективи для України. Наукові записки Інституту журналістики, (56), 130–134.
[4] Район.in.ua: хто все це пише? (2019). Вилучено з https://rayon.in.ua/news/154227-raion-in-ua-hto-vse-tse-pishe.
[5] Нетреба, М. М. (2015). Стилістичні особливості публіцистичних текстів. Інформаційне суспільство, (22), 6–10.
[6] Капелюшний, А. О. (2007). Практична стилістика української мови. Львів: ПАЮ.
[7] Ставицька, Л. О. (2008). Сучасний стан лінгвогендерологічних досліджень в Україні. Мовознавство, (2/3), 236–246.
LEXICO-STYLISTIC PECULIARITIES OF MEDIA TEXT OF HYPERLOCAL MEDIA РАЙОН.IN.UA
Zakharchuk M., student National University of Ostroh Academy Scientific advisers: Maksymchuk V., Ph.D. (Philology), Associate Professor, Associate Professor of the Department of Ukrainian Language and Literature National University of Ostroh Academy UKRAINE
	Abstract.
The article deals with analyzing stylistic functioning vocabulary of media text of hyperlocal media Район.in.ua. Lexical means of manipulative influence of manipulative influence are singled out. Genre specificity of journalistic materials is considered, the most common are singled out. An attempt was made to classify hyperlocal media texts.
	Keywords: lexico-stylistic peculiarities; media; hyperlocal media; media text; genre specificity. 