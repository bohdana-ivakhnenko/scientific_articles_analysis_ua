«Молодий вчений» • № 7.1 (83.
1) • липень, 2020 р.
DOI: https://doi.org//10.32839/2304-5809/2020-83.1-23
УДК 821.161.2(092):821.162.1
Лащик Н.М.
ДВНЗ «Прикарпатський національний університет імені Василя Стефаника»
РЕЦЕПЦІЯ ПОЛЬСЬКОЇ ЛІТЕРАТУРИ В ТВОРЧОСТІ ВАСИЛЯ ЩУРАТА
Анотація. У статті досліджено рецепцію польської літератури в творчості В. Щурата, його зацікавлення польською літературою, переклади та рецензії творів, вивчено проблеми, які стали визначальними для його творчості. Цікавою є концепція В. Щурата західноруського походження однієї із найдавніших пам’яток польської літератури, пісні “Bogurodzica dziewica”. Вчений, аналізуючи наявність у творі мовностилістичних елементів західноруського і церковнослов’янського походження, доводить її приналежність до давньоруських пісень. Учений приділив увагу дослідженням зв’язків Т.Г. Шевченка з поляками та польською культурою, проаналізував польські мотиви у творчості Кобзаря, їх витоки.
	Ключові слова: історія, літературознавство, польська література, переклад, рецепція, спадщина, стаття.
	Постановка проблеми. Питання взаємовідносин та взаємозв’язків української літератури з європейською, а особливо з польською, на межі ХІХ – ХХ століть складне й суперечливе. Потрібно осмислити специфіку літературознавчих проблем, які поставали перед українськими письменниками з польсько-українського пограниччя. На тлі доби багато говориться про зміцнення українсько-польської наукової та культурної співпраці, проводяться нові дослідження, віднаходяться призабуті імена. Значний внесок у розбудову польсько-українських відносин зробив Василь Щурат – учений, поет, перекладач, літературний критик, літературознавець, академік. Проте, міркування вченого у світлі динаміки польсько-українських відносин не знайшли належного відображення В сучасному літературознавстві.
	Аналіз дослідження. Ґрунтовні наукові дослідження рецепції польської літератури Василем Щуратом у сучасному літературознавстві – це радше виняток. Питання особистості В. Щурата в контексті дослідження проблематики стало об’єктом наукових розмислів Санджаревської Н., Козак Л., Кметь І., Вервеса Г. Актуальною про- блемою залишається з’ясування взаємозв’язків творчості українського перекладача та дослідника із творами польських письменників.
	Виділення не вирішених раніше частин загальної проблеми. Питання особистості В. Щурата в контексті дослідження проблематики рецепції польської літератури не знайшли належного висвітлення в наукових джерелах українських дослідників. Вибір перекладацьких стратегій визначався розвитком ресурсів української та польської мов і наявністю усталених літературних моделей відповідного дискурсу.
	Мета статті полягає у розкритті внеску Василя Щурата у польсько-український міжлітературний діалог, його зацікавлення польською літературою, підходи до перекладацької та літературознавчої діяльності.
	Виклад основного матеріалу й обґрунтування отриманих результатів дослідження. Василь Григорович Щурат (1871–1948) – західноукраїнський діяч, учений, літературознавець, поет, перекладач, академік залишив плідний слід у багатьох ділянках літератури – в історії, теорії та літературній критиці. Фактологічні та ін- терпретаційні аспекти його літературознавчого доробку заслуговують на увагу, а особливо ті, які з різних причин не були предметом розгляду або трактувалися тенденційно чи спрощено.
	Помежів’я ХІХ–ХХ ст. було періодом пошуку нових шляхів і горизонтів у бажанні долучитися до європейського літературного процесу. Українська література та літературознавство перебували на етапі становлення та активного розвитку, й саме це спонукало асимілювати деякі розвинуті європейські ідеї. Відповідно, така асиміляція ставала не просто частиною певного досвіду, а й важливим питанням культурної інтелігенції.
	Іван Свенціцький, характеризуючи творчість Василя Щурата, писав: “У письменника є стільки уяви і глибокого почування, та критицизму і їдкого сарказму, що він не раз забуває про площину газетної статті чи там поезії – і то тут, то там, починає переміщувати ці площини своєї творчості. У цих питаннях, де письменника захоплює аналіз якогось питання, Щурат виступає з науковим досвідом. Він, як дослідник, цікавиться тільки невмирущими первістками, що в’яже давнину із сучасністю. Дослідник видвигає цей первісток з великою любов’ю і дбайливістю на чільне місце і постепенно кладе під нього сильні основи міркувань з деякою дрібкою почування” [2, с. 91].
	Щурату-досліднику був властивий пошук і грунтовне вивчення першоджерел. Він досконало знав архіви та бібліотеки, знав інформацію про наявні в них рукописи та рідкісні стародруки.
	Тогочасні українська література та літературознавство були прикметні тим, що, з одного боку, намагалися долучитися до європейських культурних процесів, а з іншого – боялися подолати стереотипи старих традицій. Літературознавчі праці В. Щурата, і не тільки, тяжіють громадськими проблемами, крізь які пробиваються паростки європейської мистецької думки.
	Василь Щурат жив і творив у період активізації польсько-українських культурних взаємин, зацікавлення польською літературою у Східній Європі та світі. Літературознавець доклався до популяризації української літератури серед польської інтелігенції. Щурата цікавила як поезія, так і теорія та історія літератури, джерела світової, зокрема, старослов’янської літератури. Завдяки його громадській активності і дослідницькій діяльності, статті та рецензії дослідника постійно з’являються в тогочасній періодиці. Оцінюючи його внесок у розвиток польсько-українських культурних відносин, слід звернути увагу принаймні на такі аспекти його діяльності: публіцистичні та літературознавчі праці, присвячені польсько-українським літературним взаєминам; дослідження з історії літератури; переклади літературних творів із польської мови та навпаки.
	Василь Щурат намагався репрезентувати нові течії у польській літературі, та й загалом європейській, в Галичині. Говорячи про його публіцистичний досвід, варто сказати, що В. Щурат писав статті, рецензії на твори як українських, так і польських авторів. Вони побачили світ в таких часописах, як “Беседа”, “Буковина”, “Діло”, “Зоря”, “Літературний вісник”, “Народ”, “Правда”, “Світ” тощо. Його статті друкують також такі польськомовні видання, як “Monitor”, “Kurier Lwowski”, “Slowo polskie” та деякі інші. Цікавими є його роботи польською мовою: “Slawne bubny za górami” i “Ze spraw ruskich” – про діяльність Наукового товариства імені Тараса Шевченка; “Prasa ruska o gabinecie hr. Thuna” i “Z pola walki dla idei” про реакційний та антинародний характер Католицької партії, створеної Олександром Барвінським. Водночас В. Щурат подавав до друку статті до українських видань, у яких аналізував українсько-польські взаємини помежів’я ХІХ–ХХ століть. Серед них варто згадати “Розширювання етнографічної Польщі при помочі “польської науки”, “В квестії вибору лектури для молодіжі”, “Маріїнський культ на українських землях давньої Польської держави”, “Чорна книга” (про список людей, яких австрійська влада підозрювала в нелояльності) та “Золота грамота” (про польсько-українські стосунки на Галичині), а також “Тост за українську республіку”.
	Про його співпрацю зі представниками польської літератури можна судити передусім зі значної кількості рецензій, написаних Щуратом. Видно це і з оцінок його праці польськими літературознавцями, що з’являлися в періодиці того часу. В. Щурат писав рецензії на такі польські твори, як: “Krew i woda” Z. Krzywdzica (1896), “Srebrne noce. Lunatyka” Ludwika Szczepañskiego” (1897), “Królowie polscy we Lwowie” Franciszka Jaworskiego, “Z przeszlosci Zólkwy” Mikolaja Niedzwiedzkiego, “Siatlodawcy. Powiesc wspólczesna” Artura Gruszeckiego, “Wysoki zamek” Aleksandra Czolowskiego, “Agenor Gluchowski i rusini w roku 1859” K. Ostaszewskiego-Barañskiego, “Henryka Pustowójtówna. Sylwetka biograficzna” Fr. Rawity Gawroñskiego, “Zólkiew. Przewodnik dla zwiedzajacych. Rzut oka na dzieje grodu Zólkiewskich i Sobieskich” Haya Emanuela. Слід зауважити, що Василь Щурат був добрим перекладачем, відповідно, з’являлися також його рецензії на переклади інших письменників: рецензія на переклад А. Бєловського “Слова о полку Ігоревім” польською мовою (варто зазначити, що його власний переклад цього твору на сучасну українську мову вважається одним із найкращих) та переклад новели “W pçtach szatana” Михайла Коцюбинського на польську мову (переклад N.M. Brody). Рецензії на його твори пишуть С. Яришевський, I. Свенціцький, Юзеф Біркенмаєр та ін.
	Учений прагнув бачити українську літературу як складову загальноєвропейського літературного контексту. У зв’язку з цим цікавою є його концепція західноруського походження однієї із найдавніших пам’яток польської літератури, пісні “Bogurodzica dziewica”, яка виконувалася як військовий гімн під час Грюнвальдської битви 1410 року. Розробці та обґрунтуванню цієї концепції, яка викликала дискусію і особливо категоричне заперечення відомого польського вченого О. Брікнера, В. Щурат присвятив ряд праць: “Грунвальдська пісня (Bogurodzica dziewica)”, “Дві статті про Грунвальдську пісню” та “Грунвальдська пісня в світі її мелодії”. У них автор пропонує власний лінгвістичний, історичний та культурологічний аналіз тексту, піддає критиці гіпотезу О. Брікнера про давньопольське походження пісні, його спосіб ведення диску- сії, застосовуючи “ігнорування того, що кому не на руку; фальшованя того, що несфальшоване; промовчування того, що фальші демаскувало-б; кепкованя або жартованя тілько доз, кілько під рукою” [5, с. 22].
	Незаперечним їх позитивним результатом є вивчення великої кількості джерел та літератури з даного питання, оригінальні розробки, зауваження про наявні прогалини в дослідженні проблеми. Вчений торкнувся питання, яке не мало належного пояснення у тодішній науковій літературі – про наявність у цьому творі мовностилістичних елементів як західноруського, так і церковнослов’янського характеру.
	Підсумовуючи всі критичні зауваження щодо середньовічної пам’ятки, Василь Щурат сформулював висновок про те, що ця пісня належить до давньоруських пам’яток кінця XIV ст., збереглася у кількох польських транскрипціях XV і XVI ст., тому і втратила на рівні тексту зв’язок із руською традицією. Дослідник запропонував так званий слов’янський варіант транскрипції найдавнішого тексту “Богородиці” (1407 р.), вважаючи, що цей варіант дає можливість по-справжньому збагнути сенс твору, семантику образів і відповісти на всі лінгвістичні загадки.
	Варто зазначити, що на думку вченого, пісня спочатку була військовою, про що свідчить зміст твору, зумовлений візантійською традицією. Здавна на Русі Пресвяту Богородицю та Івана Хрестителя вважали покровителями воїнів. Лише на Русі, у цілком військовій пісні, стверджує дослідник, могла втілитися “троїстість” імен – Богородиці, Ісуса Христа та Івана Хрестителя.
	Василь Щурат вважає, що мова пісні “не є ані чиста старопольська, ані старопольська з чехізмами, ані – як би може від мене хто вчути сподівався – старопольська з церковщиною. Є то – по науковій термінології – западно-руська мова, а саме та староруська мова, яка в литовсько-руській історичній добі улягла переможному впливови білорущини, що в фонетиці має много спільного з українським ” [5, с. 21].
	Неординарні погляди В. Щурата спонукали багатьох вітчизняних та зарубіжних дослідників до переосмислення та перепрочитання твору. Іван Франко підтримав гіпотези Щурата в тому, що “власне язиково і щодо змісту пісня «Bogurodzicа» вповні коріниться в церковно-слов’янській, спеціально білоруській традиції. Сей несподіваний зворот надає праці д-ра Щурата признак сенсаційности; польські вчені, що займають ся над сею пам’яткою, будуть змушені зняти становище супроти сеї розвідки, а зглядно значно розширити обсяг своїх пошукувань” [1, т. 37, с. 150].
	У 1906 р. В. Щурат пише вірш “Грунвальд”, у першому виданні якого подає фрагмент твору польського історика К. Шайновського та фрагмент “Литовського літопису”, тим самим вказує на східне походження “Грунвальдської пісні”. Цим він викликає протести з польського боку, зокрема А. Брюкнера. Згодом самі польські вчені, зокрема автор ґрунтовного текстологічного дослідження “Грунвальдської пісні” Юзеф Біркенмаєр, визнали слушність багатьох спостережень і міркувань В. Щурата, хоч і висловили справедливе застереження, що праці українського вченого не дають достатніх підстав для твердження про східне походження пісні і, власне, є тільки початком досліджень у цьому напрямку.
	В. Щурат тривалий час займався студіями про життя та творчість Тараса Шевченка, зокрема його зв’язки з польською літературою. Він публікує статтю “Основи Шевченкових зв’язків з поляками”, в якій аналізує зв’язки поета з багатьма відомими поляками та польською культурою загалом. Учений висуває багато гіпотез, які, як вважають сучасні історики, є хибними. Значною мірою він переоцінює вплив Л. Круліковського на Шевченка. Найвірогідніше, ці неточності виникли через брак деяких історичних даних, відомих тепер.
	Взаємини Т. Шевченка з поляками В. Щурат досліджував у таких напрямках: поширення сере польської громадськості відомостей про Шевченка та його твори – “Перші польські голоси про Шевченка”, “Шевченко в польській революційній притчі”, “Тарасова ніч у польськім оповіданні 1841 року”, “Клопіт з поясненням польського перекладу з Шевченка”; зв’язки українського поета з польською культурою і польським визвольним рухом, польські знайомі та друзі поета – “Шеченко – Желіговський – Чечот”, “Варшавський вчитель Шевченка”, “З круга знайомих Шевченка”, “У Шевченка в Києві 1846 р.”.
	Одним з найбільших та найвагоміших досліджень В. Щурата є “Шевченко і поляки. Основи взаїмних зв’язків”. Учений зібрав і розглянув важливий матеріал до характеристик суспільнополітичної та ідеологічної атмосфери епохи Тараса Шевченка, його близького оточення, зокрема стосунків поета з багатьма польськими діячами. Дослідником порушено важливе питання про роль польської національно-визвольної боротьби, революційно-демократичної ідеології і передової польської літератури у формування світогляду ті літературно-естетичних позицій Кобзаря. Польською мовою опубліковані праці Василя Щурата: “Iwan Franko” , “Michal Petrowicz Dragomanow”, “Mickiewicz w pismiennictwie ukrainsko-ruskiem”, “Wôwczas to bylo jeszcze mozna” (його спогади про І. Франка та Т. Герцля), “Niezapomniany” (спогади про польського письменника Влодислава Белзу) тощо.
	Різні вектори досліджень В. Щурата представлені у працях: “Французький декаден тизм у польській і великоруській літературі”, “З незнаної польської рукописі”, “Ю. Словацький в українськім письменництві і перекладі”, “Коліївщина в польській літературі до 1841 р.”, “В. Дунін-Марцінкевич”, “Українські традиції про походження Костюшка”, “Ян Каспрович. Взаємини Франка з Каспровичем. Загадка” тощо.
	В. Щурат увійшов у літературу як поет і перекладач. Завдяки знанню багатьох іноземних мов, Щурат перекладав вірші з англійської, французької, німецької, польської, чеської, болгарської, білоруської, російської, італійської, бельгійської та декількох інших європейських літератур.
	Оцінюючи підбірку віршів для перекладу представників “Mlodej Polski”, можна пояснити уподобаннями самого Щурата. Поняття декадентизму було незрозуміле українському літературознавству. Його вживали переважно у пейоративному значенні, зі загостреним акцентом на занепадництві, без бажання глибше пояснити суть. На противагу І. Франкові, В. Щурат сприймав декадентизм як позитивне явище. До “позитивної” групи декадентів він зараховує таких польських поетів, як З. Пшемицький, А. Ланге, А. Оппман, М. Щепаньський, В. Рачинський та ін. Якщо Франко вважав К. Тетмаєра проявом антисуспільної позиції в польській літературі, то Щурат характеризує його як одного з найталановитіших польських поетів.
	В. Щурат, поділяючи декадентів на “правдивих” і “неправдивих”, виказує його намір зрозуміти й об’єктивно оцінити цей напрям у літературі. Що у правдивих поетів було лише засобом, то у неправдивих стало метою. Звідси – неясність смислу. Не зовсім чітко та переконливо вчений намагався прояснити різницю між декадентизмом та символізмом. В українському літературознавстві ці терміни часто плутали, ототожнювали, проте очевидним було те, що стосовно символізму йшлося про нову поетику, а декадентизм асоціювався із типом світовідчуття, умонастроєм епохи. У відборі віршів, котрі перекладає, В. Щурат керувався своїми власними уподобаннями та умонастроєм. Його переклади віршів польського поета Казимежа Пшерви –Тетмаєра, вважаються найбільш вдалими. Серед них можна назвати такі вірші: “Plynie lôdz...”, “W lesie”, “Eviva l’arte”, “Môw do mnie jeszcze”, “Rozczarowanie” тощо. Однак у поезії Марії Конопницької Щурат не міг віднайти “справжнього” декадентизму, тому переклав лише чотири її вірші: “Noc i dzien”, “A chocbyscie wrosli w ziemi”, “A czemuz wy, chlodne rosy” та “Do kobiety”.
	Серед інших його перекладів із польської варто згадати “Testament môj” Ю. Словацького, “Slonko” А. Асника, “Tyle kwiatôw opada zawczesnie” i “Ciche boje” Я. Каспровича та “Rozmowa piatku z miesiacem” В. Загорського.
	В. Щурат відомий у літературознавстві як автор змістовних праць про українськопольські літературні та культурні взаємини. Він досліджував відгомін поезії А. Міцкевича в українському письменстві – “Mickiewicz w pismiennictwie ukrainsko-ruskim”, перший в українському літературознавстві зробив спробу простежити, як входив у світ української літератури Ю. Словацький – “Ю. Словацький в українськім письменстві та перекладі” (у кн.: “Juliuszowi Slowackiemu – grono nauczy cielskie gimnazjum II we Lwowie”). Цікавою є думка дослідника про вплив Ю. Словацького на ідейну концепцію деяких образів поеми П. Куліша “Маруся Богуславка”. У цій розвідці він розглянув також нечисленні на той час переклади творів польського поета українською мовою. Василь Щурат перекладав також з української на польську мову. Найбільш цікавими серед його польськомовних перекладів є переклад збірки власних віршів “На трембіті”, присвячена Олексі Довбушу, та поеми Ю. Федьковича “Довбуш”. Висновки і пропозиції. Розглянуті праці В. Щурата насичені багатим, переважно новим фактичним матеріалом та свіжими, оригінальними думками, сповнені сміливого, новаторського підходу до висновків тогочасних дослідників. Багато його праць сприяли свого часу з’ясуванню цілого ряду мало досліджених, а то й зовсім не вивчених сторінок розвитку літературознавства, співіснування літератур у Галичині помежів’я ХІХ–ХХ століть. В історії української літератури дослідник був одним із найбільш послідовних, плодовитих і відданих учасників польсько-українського міжлітературного діалогу, чудовим знавцем польської літератури. Його праці стали вагомим внеском до скарбниці української науки в галузі літературознавства та літературної критики та не втратили свого значення у ракурсі вивчення та дослідження взаємозв’язків літератур.
	Перспективою подальшого дослідження вбачаємо аналіз рецепції польської літератури В. Щуратом саме у площині літературознавства та міжлітературної комунікації.
	Список літератури:
1. Санджеровська Н. Польськознавчі студії Василя Щурата. Науковий вісник Волинського національного університету імені Лесі Українки. Філологічні науки. Літературознавство. 2010. № 11. С. 231–234.
2. Свенціцький І. Характеристика творчості Василя Щурата. ЦДІА України у Львові. Ф. 3
09. Од. зб. 1879. С. 91.
3. Франко І. Зібрання творів у 50-ти т. Київ : Наукова думка, 1976–1986.
4. Щурат В. Дві статті про Грунвальдську пісню. Відповідь проф. Брікнерови. Жовква : Накладом Петрицького, 1906. 32 с.
5. Щурат В. Грунвальдська пісня (Bogurodzicza dzewicza). Памятка Западно-руської літератури XIV в. Жовква: Наклад М. Петрицького, з печатні оо Василиян, 1906. 52 с.
6. Щурат В. Г. Шевченко і поляки. Основи взаємних зв’язків. Львів : Накладом автора, 1917. 132 с.
	References:
1. Sandzhevska N. (2010). Polskoznavchi studii Vasylia Shchurata [Reception of Polish Literature in the Works by Vasyl Shchurat]. Naukovyi visnyk Volynskogo natsionalnogo universytetu imeni Lesi Ukrainky. Filologichni nauky. Literaturosnavstvo. № 11, pp. 231–234.
2. Sventsitskiy I. (1879). Kharakterystyka tvorchosti Vasylia Shchurata [Characteristics of creativity of Vasily Schurat]. TsDIA Ukrainy u Lvovy. F. 3
09. Od. zb. p. 91.
3. Franko I. (1976–1986). Zibrannia tvoriv u 50-ty t. Kyiv: Naukova dumka.
4. Shchurat V. (1906). Dvi stati pro Grunvaldsku pisniu. Vidpovid prog. Briknerovy [Two articles about the Grunwald song. The answer to prof. Brickner’s]. Zhovkva: Nakladom Petrytskogo, 32 p.
5. Shchurat V. (1906). Grunvaldska pisnia (Bogurodzicza dzewicza). Pamiatka Zapadno-ruskoi literatury XIV v. [The Grunwald Song (Bogurodzicza dzewicza). Remembrance of West Russian literature of the fourteenth century]. Zhovkva: Nakladom Petrytskogo, z pechatni oo Vasylyian, 52 p.
6. Shchurat V. (1917). Shevchenko i polaky. Osnovy vzaimnykh zviaskiv [Shevchenko and the Poles. The basics of interconnections]. Lviv: Nakladom avtora, 132 p. Lashchyk Nadiia Vasyl Stefanyk Precarpathian National University
RECEPTION OF POLISH LITERATURE IN THE WORKS OF VASYL SHCHURAT
	Summary.
The article explores the reception of Polish literature in the work of Vasyl Shchurat and examines the problems that have become decisive for his work. His research activities and artistic creativity are rooted in various spheres of human existence, formed at the border of cultures, languages, historical and national traditions, as there is a constant interaction between them. The author tries to find out the interest of V. Shchurat in Polish literature, reflected in the translations of Polish authors’ works into Ukrainian and the Ukrainian ones – into Polish, in reviews of new works by Polish and Ukrainian writers in Polish and Ukrainian periodicals of that time. The West Russian origin concept of V. Shchurat deals with one of the most ancient monuments of Polish literature, the song “Bogurodzica dziewica”. The researcher proposed his own historical-cultural, linguistic analysis of the text, criticizing O. Brickner’s hypothesis about the ancient Polish origin of the song. The scientist touched upon a question that did not have a proper explanation in the scientific literature of the time – about the presence of linguistic and stylistic elements of both West Russian and Church Slavonic origin in this work and proves that it belongs to ancient Russian songs. Scientific works dedicated to T.G. Shevchenko, the great poet of Ukraine, make up a significant thematic group of V. Shchurat’s literary heritage. The scientist paid attention to the research of T.G. Shevchenko’s relations with Polish figures and Polish culture, analyzed Polish motives in Kobzar’s works, their origins and the role of Polish literature in shaping Shevchenko’s outlook and literary and aesthetic positions. Substantial works by V. Shchurat on Ukrainian-Polish literary and cultural relations, in particular on the works of A. Mickiewicz and Y. Slovatsky, are full of factual material and original thoughts. The considered works of V. Shchurat are saturated with rich, mostly new factual material and fresh, original thoughts, full of bold, innovative approach to the conclusions of contemporary researchers. Many of his works at one time contributed to the elucidation of a number of little-studied, or even completely unexplored, pages of the development of literary criticism and the coexistence of literatures in Galicia.
	Keywords: history, literary criticism, polish literature, translation, reception, heritage, article. 