«Молодий вчений» • № 10 (
86) • жовтень, 2020 р.
DOI: https://doi.org/10.32839/2304-5809/2020-10-86-91
УДК 81’373.7’25=133.1=161.2:821-31К.
Кюссе
Білас А.А., Микитюк О.В.
ДВНЗ «Прикарпатський національний університет
імені Василя Стефаника»
ОБРАЗНІСТЬ РОЗМОВНИХ ФРАЗЕОЛОГІЗМІВ ТА ПРИЙОМИ ЇХ ПЕРЕКЛАДУ
(НА МАТЕРІАЛІ РОМАНУ К. КЮССЕ «БЛИСКУЧЕ МАЙБУТНЄ»)
Анотація. У даній статті розглядається проблема перекладу розмовних фразеологізмів. Подається порівняння перекладів на українську мову з мови оригіналу. Досліджено прийоми перекладу французьких фразеологічних одиниць. Особливу увагу приділено образним розмовним фразеологізмам роману Катрін Кюссе «Блискуче майбутнє» у перекладознавчому контексті. Розкрита сутність образної фразеологічності розмовних зворотів, їх своєрідність та специфічність. У статті аналізується якість та адекватність відтворення французьких фразеологічних одиниць українськими відповідниками. У даній статті зроблена спроба розкрити основні причини проблематики перекладу фразеологічних виразів. Обґрунтовано практичне значення результатів дослідження.
	Ключові слова: розмовні фразеологічні одиниці, прийоми перекладу, семантичної структури, еквівалентність, часткова відповідність.
	Постановка проблеми. Як відомо, фразеологізми мають складну семантичну структуру, вони виражають більш об’ємні та образні поняття, ніж слова. Фразеологічні вирази виникають на національній основі, які пов’язані із народними звичаями та спільним соціальним баченням. Фразеологізми часто вживаються у розмовній мові, вони закладаються нам ще з дитинства. Ці вирази несуть в собі народний спадок та особливості ментальності кожного регіону та народності. Великою проблемою є переклад фразеологічних одиниць, оскільки часто для них немає еквівалентів та доступний тільки частковий переклад, або ж пояснення чи перифраза. Для того, щоб правильно та точно передавати думки автора художнього твору, варто дослідити прийоми перекладу зокрема французьких розмовних фразеологічних виразів на основі аналі- зу прикладів з конкретного художнього тексту.
Аналіз останніх досліджень і публікацій. Такі науковці як А. Білас [1], В. Гак [2], А. Назарян [5], Г. Рабош [6] та інші присвятили свої роботи розв’язанню проблеми перекладу розмовно маркованої лексики та фразеології. Проте питання перекладу фразеологічних виразів французького розмовного мовлення в українському перекладі залишається мало дослідженим.
	Виділення невирішених раніше частин загальної проблеми. Із невирішених раніше поставлених проблем, можна виділити дослідження чинників проблематики перекладу образності розмовних фразеологізмів, походження, екстралінгвістичні та етнолінгвістичні фактори та їх зв’язок із французькими та українськими реаліями.
	Метою дослідження є виявлення прийомів відтворення французьких розмовних фразеологічних одиниць в українському перекладі, вивчення лексичних та семантичних особливостей фразеологіз- мів та їх образність в оригіналі та перекладі роману Катрін Кюссе «Блискуче майбутнє».
	Об’єктом дослідження є французькі розмовні фразеологічні одиниці. Предметом дослідження є проблематика перекладу образності французьких розмовних фразеологізмів українською мовою у романі Катрін Кюссе «Блискуче майбутнє».
	Виклад основного матеріалу дослідження. Фразеологічні одиниці представляють собою національний характер кожного народу. Чим більше мову прикрашають різноманітними фразеологізмами, тим більше емоційною та яскравою вона стає, і справляє більший вплив на читача чи слухача. Адекватний переклад розмовних фразеологічних одиниць є дуже важливим. Як зауважив А. Білас у своїй роботі, «якщо мовні відхилення використовуються письменником для мовної характеристики або для колориту, то здебільшого потрібно таке ж перекладацьке “вишукування” (вишукування жаргонних еквівалентів або аналогів для окремих деталей), але, звичайно, не слово за слово, а по тексту загалом (мається на увазі широке застосування компенсації) з тим, щоб надати тексту саме того забарвлення, якого домагався автор» [1, с. 417].
	Проблема дослідження фразеологічних одиниць у французькій мові є досить вузькою. Її можна віднести, радше, до етимології, аніж до семантики фразеологічних одиниць, але займає вона помітне місце у в історії французької фразеології у наш час. Одним із найбільш відомих дослідників французької фразеології ХІХ століття є П. Кітар. Його праця «Dictionnaire étymologique, historique et anecdotique des proverbes et des locutions proverbiales de la langue française» (1842) вважається словником лише тому, що матеріал розташований в алфавітному порядку. В даній роботі висвітлюється багато пояснень щодо появи багатьох фразеологізмів у французькій мові. П. Кітар був першим, хто намагався використати порівняльно-історичний метод дослідження. Його дослідження відрізняється тим, що він використовує науковий підхід до етимології. П. Кітар враховував семантику та фонетику, щоб обгрунтувати походження фразеологічних одиниць [5, c. 14–15].
	Розвиток розмовних фразеологізмів та їх образність залежить від розвитку конкретної мови. Фразеологізми передають семантичні, лексичні та граматичні особливості мови, зокрема з яскравою образністю. Найбільш характерними формами семантичного перетворення, які притаманні фразеологічним виразам сучасної французької мови, є такі: переосмислення їх компонентів, лексичне послаблення значень компонентів, народноетимологічне трактування. Переосмислення як форма семантичного перетворення на основі образів є найпоширенішою та найпродуктивнішою у французькій мові, тобто більшість нових фразеологізмів виникають в результаті переосмислення вільних словосполучень [6, с. 193]. Для образних розмовних фразеологізмів, які виникли в результаті переосмислення, характерною видається двоплановість семантичної структури, тобто вони можуть мати як пряме, так і переносне значення. Як наприклад у фразеологічних виразах: tendre la main – протягувати руку (пряме знач.) – просити милостиню (переносне знач.); carte blanche – чистий бланк – свобода дій; casser les vitres – бити шибки – діяти різко; mettre la clé sous la porte – покласти ключ під дверима – непомітно зникнути [3, с. 141].
Характер французької фразеології підтверджується особливими французькими реаліями. Як зауважив В. Гак «національними особливостями володіє й фразеологічна система мови в цілому» [2, с. 306]. Для того, щоб зрозуміти специфічність та унікальність французьких розмовних фразеологізмів, їх несхожість та розбіжність із сприйняттям та розумінням українцями, варто навести приклади французьких розмовних фразеологізмів з яскравими образами: couper bras et jambes à quelqu’un – сильно когось здивувати (дослівно відрізати руки і ноги комусь); aller comme un escargot – «повзти» повільно (повзти, як слимак); mouillé (trempé) comme une soupe – промокший до нитки (бути мокрим, як суп); embrasser comme du bon pain – обнімати когось, як смачний хліб; chanter comme une casserole – співати, як каструля (мати неприємний голос) [8]. У романі Катрін Кюссе «Блискуче майбутнє» часто вживаються розмовні образні фразеологізми (найчастіше предикативні та компаративні), які слугують експресивній виразності художнього письма і влучності опису персонажів. Здебільшого ці фразеологізми не є індивідуально-авторськими, тому відтворюються традиційними прийомами з креативністю перекладача. Важливим виявляється не вилучати фразеологізм у перекладі і не по- збавляти текст розмовної емоційності оригіналу.
	У романі «Блискуче майбутнє» віднаходимо багато розмовно маркованих образних фразеологізмів, наприклад: L’écrivain, l’intellectuel, est la tête de Turc des gens, en général [7, с. 145]. – Письменник, інтелектуал, для людей, це як правило, цап-відбувайло [4, с. 141]. Український еквівалент «цап-відбувайло» є доречним перекладацьким вибором.
	Подекуди перекладач вдається до перифразування чи опущення фразеологізму у перекладному тексті. Передавання образності фразеологізму описовим методом приводить до того, що він перестає існувати в тексті перекладу як самостійна мовна одиниця, відбуваються стилістичні втрати, але загалом характеристику героїні відтворено семантично вірно: Elle avait une foi de Canaque… [7, с. 68]. – Вірила вона сліпо й запекло [4, с. 141]. В іншому прикладі французький розмовний фразеологізм faire une java означає «веселитися, гуляти; взяти участь в буйній нічній вечірці» [10]: Quand je sors le soir faire une petite java, je pense: pauvre Françoise, seule dans son lit, аvec un livre! [7, с. 20]. А в перекладі М. Марченко не зберігає фразеологізм, чим спричинює втрату розмовного колориту: Коли йду ввечері прогулятися, то думаю: бідолаш - на Франсуаза, сама в ліжку з книжкою [4, с. 23].
	Однак, надибуємо, коли М. Марченко вживає соковитий український фразеологізм («Та шила в мішку не сховаєш» [4, с. 129]) там, де в оригіналі («Mais il faut croire que cela se sent» [7, с. 133]) його немає, посилюючи таким чином образність і експресивність тексту перекладу.
	У мовленні Матильди, коли одного дня вона говорить зі своєю подругою Летицією по телефону і обговорює Патрицію Летю, яка працює керівником відділу кадрів, спостерігаємо вживання розмовної фразеологічної одиниці ménager la chèvre et le chou: Parce qu’il arrive un moment ou on ne peut plus ménager la chèvre et le chou. Il y a longtemps que la chèvre a englouti le chou [7, с. 129]. – Бо настає момент, коли вже не вийде, щоб і вовки ситі, і вівці цілі. Думаю, що вовк уже давно проковтнув вівцю [4, с. 124]. Французький дієслівний фразеологічний вираз з яскравим образом ménager la chèvre et le chou перекладено українським і вовки ситі, і вівці цілі, хоча його можна було ще перекласти «і кози ситі, і сіно ціле». Отже, М. Марченко відтворює вихідний розмовний фразеологізм частковим відповідником з української розмовної фразеології, що є адекватним оригіналу за смислом, стилістичним забарвленням та частково за образністю.
	Тібо, коли розповідає про своє кохання до Лілі, використовує в своїй репліці образний розмовний фразеологізм tourner à vide означає «тупцювати на місці, не просуватися вперед: Et il revenait sans cesse à ça: l’histoire s’était usée avant même d’avoir eu lieu. S’était épuisée de tourner à vide» [7, с. 162]. – «І він без кінця повертався до цього: їхня історія вичерпалася, навіть не відбувшись. Зійшла на пси, покрутившись у порожнечі [4, с. 159]. Як бачимо, тут М. Марченко добирає частковий український відповідник зійти на пси, додавши для виразності ще й образ круговерті у порожнечі.
	Маємо зазначити, що перекладач не завжди вдало відтворює вихідні розмовні фразеологізми в українському перекладі досліджуваного роману. Наприклад, у фразі «Malheureusement, ce qui etait la lie du people se comporte aujourd’hui comme le ferait un seigneur» фразеологічне сполучення «la lie du people» («покидьки суспільства») взагалі не відтворено.
	М. Марченко іноді опускає вихідні фразеологізми у перекладі роману: «Protégez mon beurre des pauvres qui portent des braslets, elles viellissent en sorcières, dit le proverbe» [7, с. 160]. Таке ж відбувається в іншому епізоді: L’affaire Bousnah et Bacri a jeté de l’huile sur le feu [7, с. 180] – Справу Буснаха і Бакрі було спалено [4, с. 176]. Дієслівний фразеологізм «jeter de l’huile sur le feu» (підкидати хмиз у багаття) зник в українському перекладі і це призвело до перекручення смислу речення.
	Висновки з даного дослідження і перспективи. Розмовна фразеологія бере свій початок з історії розвитку народу. Вона тісно пов’язана із культурою та із духовною творчістю як французького, так і українського народу. Спосіб мислення французів є своєрідним та досить специфічним, що відбивається на мовленнєвих образах та структурах.
	В українському перекладі роману Катрін Кюссе «Блискуче майбутнє» простежуємо заміни французьких розмовних фразеологізмів частковими українськими відповідниками, що відрізняються за образним характером. Перекладач вдається до перифразування фразеологізмів, не завжди вдало відтворює фразеологізми, можливо, через нерозуміння їхнього значення, а іноді взагалі вилучає фразеологічну одиницю з перекладу, що призводить до викривлення змісту тексту.
	Таким чином в українському перекладі розмовного фразеологічного компоненту роману Катрін Кюссе «Блискуче майбутнє» були виявлені такі способи перекладу: підбір часткових відповідників, дескриптивних перифраз, використання варіативного відповідника, компенсація, нейтралізація або ж експресивація та опущення. У перекладі розмовних фразеологічних одиниць спостерігаємо, здебільшого, використання адекватних українських аналогів і рідко випущення розмовних елементів. Варто зазначити, що у випадку перекладу вихідної розмовної одиниці літературною мовою прийомом компенсації, перекладач відновлює рівновагу використанням розмовного відповідника нейтральної мовної одиниці у іншому фрагменті тексту.
	Список літератури:
1. Білас А.А. До питання перекладу одиниць зниженого розмовного мовлення. Мова і культура. 2013. № 16. С. 415–422.
2. Гак В.Г. Беседы о французском слове. Москва : Международные отношения, 1966. 351 c.
3. Гак В.Г. Перевод фразеологических единиц. Теория и практика перевода. Москва : Интердиалект, 2003. 456 c.
4. Катрін Кюссе. Блискуче майбутнє. Перекл. з франц. Марини Марченко. Київ : К.І.С., 2017. 328 c.
5. Назарян А.Г. Фразеология современного французского языка. Коммуникативные фразеологические единицы. Москва : Высшая школа, 1975. 318 c.
6. Рабош Г. Фразеологізми у французькій мові. Вісник Львівського університету. Серія міжнародні відносини. 2015. № 36. C. 192–199.
7. Catherine Cusset. Un brillant avenir. Paris : Editions Gallimard, 2008. 374 c.
8. Centre National de Ressources Textuelles et Lexicales. URL: http://www.cnrtl.fr
9. Французские идиомы с примерами. URL: https://reallanguage.club/francuzskie-idiomy/
10. Les expressions françaises décortiquées. Explications sur l'origine, signification, exemples, traductions. URL: https://www.expressio.fr/expressions/faire-la-java
	References:
1. Bilas, A.A. (2013). Do pytannya perekladu odynytsʹ znyzhenoho rozmovnoho movlennya [Translation of low colloquial words]. Mova i kulʹtura, vol. 16, pp. 415–422.
2. Hak, V.H. (1966). Besedy o frantsuzskom slove [Conversations about the French word]. Moscow: International relationships. (in Russian)
3. Hak, V.H. (2003). Perevod frazeolohycheskykh edynyts [Translation of phraseological units]. Teoryya y praktyka perevoda [Translation theory and practice]. Moscow: Interdialect. (in Russian)
4. Cusse, C. (2017). Blyskuche maybutnye [Brilliant future]. Perekl. z frants. Maryny Marchenko. Kyiv: K.I.S. (in Ukrainian)
5. Nazaryan, A.H. (1975). Frazeolohyya sovremennoho frantsuzskoho yazyka. [Phraseology of modern French]. Kommunykatyvnye frazeolohycheskye edynytsy [Communicative phraseological units]. (in Russian)
6. Rabosh, H. (2015). Frazeolohizmy u frantsuzʹkiy movi [Phraseology in French language]. Visnyk Lʹvivsʹkoho universytetu. Seriya mizhnarodni vidnosyny, vol. 36, pp. 192–199.
7. Cusset, C. (2008). Un brillant avenir [Brilliant future]. Paris: Editions Gallimard.
8. Centre National de Ressources Textuelles et Lexicales [National Center for Textual and Lexical Resources]. URL: https://www.cnrtl.fr
9. Frantsuzskiye idiomy s primerami [French idioms with examples]. URL: https://reallanguage.club/francuzskie-idiomy/
10. Les expressions françaises décortiquées [French expressions taken apart]. Explications sur l'origine, signification, exemples, traductions. URL: https://www.expressio.fr/expressions/faire-la-java Bilas Andriy, Mykytiuk Olga Vasyl Stefanyk Precarpatian National University
THE IMAGE OF COLLOQUIAL PHRASEOLOGICAL UNITS AND TECHNIQUES OF THEIR
TRANSLATION (ON THE MATERIAL OF C. CUSSE’S NOVEL “A PERFECT FUTURE”)
	Summary.
This article considers the problem of translation of colloquial phraseology. A comparison of translations into Ukrainian language from the original language. Methods of translation of phraseological units are investigated. Particular attention is paid to Catherine Cusse's novel “A Perfect Future” and its translation into Ukrainian language. The essence of phraseological units, their originality and specificity is revealed. In the article the quality and equivalence of phraseological units translation into Ukrainian language are analysed. This article attempts to reveal the main causes of the translation of phraseological expressions. The relevance of the issue of phraseological translation is proved. The paper studies phraseological units and how they represent the national character of each nation. The emotional aspect has been studied and the impact that it has on the reader or listener. The development of phraseology is analysed. The article discusses French and Ukrainian phraseologisms, their similarities and differences. It has been studied that phraseologisms convey semantic, lexical and grammatical features of language.It was showed that some phraseologies need support and explanation of the text. The main indicator semantic reinterpretation of phraseology is the opposition of literal and figurative value. The direct meaning of phraseological units is practically absent if talk about its etymological roots, as the basis for its explanation is an unrealistic or imaginary, desirable situation. The article also discusses the problem with the unidirectional approach. It was investigated that rethinking as a form of semantic transformation of phrases is the most common and most productive in French, the newest phraseological units arise as a result of rethinking free phrases. The practical significance of the research results is substantiated. So, the work is devoted to the research of peculiarities of translation into Ukrainian of French phraseological units. This research can be helpful because this work represents a great theoretical value for those who want to take up their future carrier in the field of translations as invaluable reference to the methods and the ways of translation of phraseologisms in everyday life.
	Keywords: colloquial phraseological units, translation techniques, semantic structure, equivalence, partial correspondence. 